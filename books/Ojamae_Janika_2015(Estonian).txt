                   TARTU ÜLIKOOL
               FILOSOOFIATEADUSKOND
        EESTI JA ÜLDKEELETEADUSE INSTITUUT
                EESTI KEELE OSAKOND




                    Janika Ojamäe



MURDEKASUTUS A. H. TAMMSAARE ROMAANISARJA
    „TÕDE JA ÕIGUS” V OSA TEGELASKÕNES


                    Bakalaureusetöö




              Juhendaja lektor Eva Velsker




                      Tartu 2015
Sisukord

Sissejuhatus ....................................................................................................................... 4

1. Murre ja kõneldud keel kirjanduses .............................................................................. 6

   1.1. Murre kirjanduses ................................................................................................... 6

   1.2. Allkeeled eesti kirjanduses ..................................................................................... 8

   1.3. Kõneldud keele illusiooni loomine....................................................................... 11

   1.4. Sotsiolingvistiline varieeruvuse analüüs .............................................................. 14

2. A. H. Tammsaare murdetaust...................................................................................... 15

   2.1. Keskmurde jooned ................................................................................................ 16

   2.2. Uurimused Tammsaare keele kohta ..................................................................... 18

3. Murdekasutus A. H. Tammsaare romaanisarja „Tõde ja õigus” V osas ..................... 20

   3.1. Peamised erijooned ............................................................................................... 20

      3.1.1. Fonoloogilised jooned.................................................................................... 20

      3.1.2. Morfoloogilised jooned.................................................................................. 23

      3.1.3. Sõnavara......................................................................................................... 24

      3.1.4. Argikeelsused................................................................................................. 29

   3.2. Varieerumine ........................................................................................................ 30

4. Murdekasutuse eesmärgid A. H. Tammsaare romaanisarja „Tõde ja õigus” V osas .. 32

   4.1. Murre kui vahend realistlikkuse loomiseks .......................................................... 32

   4.2. Murre kui vahend vastanduste loomiseks ............................................................ 34

      4.2.1. Haritud ja harimata tegelaste vastandamine .................................................. 34

      4.2.2. Mäe ja Oru rahva vastandamine .................................................................... 36

      4.2.3. Noorte ja vanade vastandamine ..................................................................... 37

   4.3. Murre kui vahend päritolu markeerimiseks .......................................................... 38



                                                                                                                                    2
5. Romaanisarja „Tõde ja õigus” I ja V osa analüüsitulemuste võrdlus ........................ 40

   5.1. Fonoloogilised jooned .......................................................................................... 40

   5.2. Morfoloogilised jooned ........................................................................................ 41

   5.3. Sõnavara ............................................................................................................... 42

   5.4. Murdekasutuse eesmärgid .................................................................................... 43

Kokkuvõte ....................................................................................................................... 45

Kirjandus ......................................................................................................................... 48

Dialectal use in the character speech of A. H. Tammsaare᾽s „Tõde ja õigus” part V.
Summary ......................................................................................................................... 51




                                                                                                                                    3
Sissejuhatus

Bakalaureusetöö eesmärgiks on uurida Anton Hansen Tammsaare romaanisarja „Tõde
ja õigus” V osa tegelaskõnet, seal esinevat murdekasutust ja välja tuua teoses
kasutatavale murdele omased jooned ning neid analüüsida. Ühtlasi soovitakse vastust
leida järgmistele küsimustele:


1) Mis on murdekasutuse eesmärgid?
2) Mil viisil iseloomustab murdekasutus murdes kõnelevat tegelast?
3) Kuidas antakse ilukirjanduslikes teostes edasi kõnet ja kõnele iseloomulikke jooni?


2013. aastal kaitses Maria Mandri bakalaureusetöö teemal „Murdekasutus A. H.
Tammsaare romaanisarja „Tõde ja õigus” I osa tegelaskõnes”. Käesoleva töö autor
soovib oma töös võrrelda saadud tulemusi ka Maria Mandri töö tulemustega.


Käesolevas töös tuginetakse mitmetele teostele ja artiklitele, milles on käsitletud
murdekasutust ja kõne edasi andmist ilukirjanduslikes teostes, samuti suulist kõnet
puudutavatele artiklitele. Murdejoonte kirjeldamisel on tuginetud Pajusalu jt kirjutatud
raamatule „Eesti murded ja kohanimed” (2009) ning Musta ja Univere teosele
„Põhjaeesti keskmurre. Häälikulisi ja morfoloogilisi peajooni” (2002).


Uurimus põhineb „Kogutud teoste” sarjas 1983. aastal ilmunud tekstikriitilisel „Tõe ja
õiguse” viiendal osal, mille alustekstiks on romaani teine trükk aastast 1936. 1983.
aasta väljaande koostamisel on abiks olnud ka autograaf ehk autori enda käega
kirjutatud käsikiri (EKSS 2009) ning esmatrükk. Teine trükk on võrreldes esimesega
lühendatud ja mõningaid lauseid ning sõnu on muudetud. Teise trüki käsikiri pole
säilinud ning ei olnud võimalik eristada Tammsaare enda ja korrektori poolt tehtud
muudatusi. Seetõttu on tekstikriitilises väljaandes mitmed vormid taastatud autograafi
järgi. 1983. aasta väljaanne sai uurimisobjektiks valitud seetõttu, et selles väljendub A.
H. Tammsaare viimane tahe. (Tammsaare 1983: 444, 462)




                                                                                         4
Töö     koosneb    viiest   põhipeatükist.   Esimene    teoreetiline    peatükk    keskendub
murdekasutuse eesmärkide väljaselgitamisele ilukirjanduslikes teostes. Seal tuuakse
välja tegelaskõnes kasutatavad levinumad suulise keele jooned ning antakse ülevaade
keelekasutuse muutustest eesti kirjanduses. Kuna töös tuginetakse sotsiolingvistilisele
varieeruvuse analüüsile, antakse esimeses peatükis lühike ülevaade ka sellest
uurimismeetodist.


Teine    peatükk    keskendub     Tammsaare     päritolule   ning      kirjaniku   kodumurde
iseloomulikemate joonte kirjeldamisele.


Kolmandas peatükis kirjeldatakse „Tõe ja õiguse” V osa tegelaskõnes esinevaid
murdelisi erijooni. Töö autor on analüüsimiseks välja kirjutanud kõik normikeelest
kõrvale kaldunud vormid, grupeerinud need tabelisse tegelastest lähtuvalt vastavalt
sellele, kas tegu on fonoloogilise, morfoloogilise või sõnavaralise erijoonega. Välja on
toodud ka mõned teoses esinenud argikeelsused. Töösse on lisatud tabelid teoses enim
esinenud fonoloogilistest ja morfoloogilistest erijoontest. Töös on ka osutatud,
missugusele murdealale analüüsitavad erijooned iseloomulikud on. Sõnavarajoonte
levikuala määramisel on kasutatud peamiselt „Väikest murdesõnastikku” (VMS).


Neljandas peatükis vaadeldakse, missugused on olnud „Tõe ja õiguse” V osa olulisemad
murdekasutuseesmärgid ning kuidas tulevad esile tegelastevahelised vastandused
lähtuvalt sellest, kui palju esineb kellegi kõnes murdelisi erijooni.


Viies peatükk keskendub käesolevas töös saadud tulemuste võrdlusele Maria Mandri
bakalaureusetöö tulemustega. Võrreldakse eraldi nii fonoloogilisi kui ka morfoloogilisi
erijooni, aga ka sõnavara ning murdekasutuseesmärke.




                                                                                           5
1. Murre ja kõneldud keel kirjanduses

Igal keelel on olemas allkeeled ning neil on kõigil ühiskonnas erinev positsioon. Keele
ideaaliks peetakse kirjakeelt, mis on ühtlasi kõrgeim allkeel. Kirjakeelt kasutatakse
mitmesugustes tekstides, aga ka avalikes situatsioonides, kus tuleks argikeelseid jooni
vältida. Sotsiolingvistikas moodustavad ühe allkeelte rühma dialektid ehk murded, mis
paiknevad kirjakeelest madalamal positsioonil. (Hennoste 2000b: 69–70) „Dialekt
tähistab keele varianti, mis erineb grammatiliselt, fonoloogiliselt ja leksikaalselt teistest
variantidest ning on seotud geograafilise koha ja/või kindla sotsiaalse grupiga”
(Pajusalu jt 2009: 19). Murdeid saab jagada kaheks: kohamurdeks ehk regionaalseks
dialektiks ja sotsiaalmurdeks ehk sotsiolektiks (Pajusalu jt 2009: 19). Kohamurre on
inimesega seotud territoriaalselt ja kõnelejad tunnevad end ühtse rühmana.
Sotsiaalmurre on seotud inimese sotsiaalse päritolu ja staatusega, kuid oluline on ka see,
missuguse haridusega, mis soost ja vanusest kõneleja on. Ka sotsiaalmurde kõnelejad
tajuvad end rühmana. (Hennoste 2000d: 10–12).


Murretest veelgi madalamal positsioonil paiknevad kõnekeel/argikeel ja släng.
(Hennoste 2000b: 70) Hennoste sõnul on kõnekeelt ja argikeelt peetud sünonüümseteks
mõisteteks ning neid kasutatakse paralleelselt (Hennoste 2000d: 31). Koos slängiga
paiknevad nad veelgi madalamal positsioonil, olles pigem negatiivse varjundiga. Neis
nähakse kirjakeele lohakamat varianti (Hennoste 2000b: 70). Siiski tänapäeval on
murrete prestiiž võrreldes varasemaga tõusnud ning inimesed väärtustavad rohkem oma
päritolu ja kodumurret. Ka kirjanduses on hakatud allkeeli enam hindama ning näiteks
lõunaeestikeelne proosa ja luule muutub järjest tähtsamaks (Hennoste 2000b: 75;
Pajusalu jt 2009: 121).



1.1. Murre kirjanduses

Kirjandusteaduses peetakse kirjandusliku murde uurimises üheks autoriteetseks
lähtetekstiks Sumner Ivesi kirjutatud artiklit „A Theory of Literary Dialect” (Ives 1971).
Ivesi (1971: 150, 152–153) sõnul kõnelevad kõik inimesed mingit murret, sest pole


                                                                                           6
ühtki keelt, mis esineks ehedal kujul ja millest murded puuduksid. Murre esindab ühe
koha keelekasutusele omaseid jooni, mis eraldi võivad esineda ka mingis teises paigas,
aga mitte täpselt samasuguses kombinatsioonis. Arvatakse, et ühes kindlas piirkonnas
elavate inimeste kõnelemisviis on samasugune, kuid tegelikult see nii pole. Lingvistikas
on teada, et iga inimene kõneleb siiski omamoodi – kaks ütlust pole kunagi täpselt
samasugused. On gruppe, kellel on välja kujunenud oma kõnelemisviis, kuid ka seal ei
pruugi kõik neid tavasid alati järgida.


Kirjandusliku murde kasutamine on võimalus kirjalikus tekstis edasi anda suulist kõnet,
mis on piiratud kas sotsiaalselt, regionaalselt või mõlemal viisil. Paljud kirjanikud
kasutavad kirjanduslikku murret, et edasi realistlikkust ning näidata, kuidas inimesed
päriselt kõnelevad. (Ives 1971: 146) Hennoste (2000b: 71) sõnul on murde ja argikeele
kasutamise peamisi eesmärke näidata tegelaste sotsiaalset positsiooni, siis alles tuleb
päritolu markeerimine. Murdekasutus ei näita tavaliselt tegelast positiivses valguses,
vaid toob esile pigem madalat haridustaset.


Kui autor kasutab tegelaskõnes murret, siis on ta kokku kogunud mitmeid tunnuseid
inimestelt, keda ta on jälginud seda murret kõnelevana. Ta on välja valinud konkreetse
murde tüüpilisemad tunnused, mis sobiksid ühtlasi ka sellele tegelasele, keda autor oma
teoses kujutab. (Ives 1971: 153)


Kirjanduslik murre annab autorile võimaluse tegelased silmapaistvaks teha, näiteks
mõne groteskse, humoorika või sotsiaalselt madalama klassi tegelaskujude puhul on
sageli kasutatud liialdamist grammatiliste tunnustega, kohalike terminite või
ebatavaliste sõnamoodustustega. Kirjanduslik murre võib sisaldada ka tegelikkusest
rohkem sotsiaalselt pahakspandavat, vanaaegset või kohalikku hääldust. Kirjanik peaks
mõtlema siiski ka lugeja peale ning mitte hõlmama kõike. Kui murre erineb liiga palju
lugejale tuttavast keelevariandist, võib tekkida raskusi teksti mõistmisel. (Ives 1971:
154–155)




                                                                                      7
Kirjandusliku murde loojal on võimalus ühe võttena kasutada visuaalmurret (ingl eye
dialect). Selle puhul kirjutatakse tuttavad sõnad vastavalt hääldusele, kuigi foneetiliselt
võib neil tähendus puududa. Kuna inglise keele hääldus erineb palju kirjapildist, saab
kirjanik lugejani tuua häälduspäraselt kirjapandud sõnu, näiteks is asemel iz, dear
asemel dere. Seesugune võte on mõeldud lugeja silmade, mitte kõrvade jaoks ning
annab ka märku, et kõnel on teistsugune värving kui harjumuspärasel vestlusel. (Krapp
1926: 523) Eesti keeles aga langevad nii kirjapilt kui hääldus enamasti kokku, kuid
näiteks h hääldamata jätmise sõna algusest saab siiski visuaalmurdenäitena välja tuua ja
seda on mitmed autorid oma teostes ka kasutanud, et näidata tegelase vähest haridust.
(Mandri 2013: 12).



1.2. Allkeeled eesti kirjanduses

Muutusi eesti kirjanduse keeles, sh suhtumist allkeeltesse on kirjeldanud Tiit Hennoste.
Ta toob välja, et keelekaanon sai paika pandud 20. sajandi algul ning see kujunes välja
1930. aastatel. Nõukogude aja lõpuni püsis kaanon samasugusena. (Hennoste 2000b:
69)


Hennoste (2000b: 72–73) sõnul on eesti kirjanduskeelele omane kirjakeelekesksus nii
nagu Euroopa kultuuris üldse. Allkeeli kasutatakse vähe ja sedagi tegelaste täpsemaks
iseloomustamiseks. Kirjakeelekesksus oli levinud ajal, mil seisuslikud ühiskonnad
hakkasid lagunema ning keel hakkas liitma rahvust ja ühiskonda. Iseloomulik oli see ka
totalitaarsetes ja autoritaarsetes ühiskondades, aga ka koloniaalmaades. Eestigi on
seesugusest valitsemisviisist osa saanud – 1930. aastatel jõudis Eestisse autoritaarne,
hiljem totalitaarne valitsemisviis ning Eesti pole puutumata jäänud ka koloniseerimisest.


Kirjakeelekesksust võib eeskätt näha realistlikes ja romantistlikes teostes. Modernism
tõi kaasa kirjakeelekesksuse eitamise ning mitmesugused kõrvalekalded. Sellele suunale
on omane erinevate stiilide segunemine, keelemängud, keelelise originaalsuse
väärtustamine. Kirjandusse jõuavad mitmesugused madalkeeled (släng, roppused,



                                                                                         8
argikeel). Modernistlikud tekstid on tihti fragmentaarsed, nagu seda on ka spontaanne
kõne. (Hennoste 2000b: 73–74)


Postmodernistlikes tekstides võib kohata rohkelt murdeid, erinevaid allkeeli sama teksti
piires. Sellele suunale on omane hierarhiate eitamine. Kui modernismis oli oluline
originaalsus, siis postmodernismis väärtustatakse jäljendamist ja kopeerimist. (Hennoste
2000b: 74)


Postkolonialismis saab tähtsaks taas suulisus ning seda hakatakse kasutama üha enam
ka kirjalikes tekstides. Väärtustatakse koha ja keele suhteid, seega ka selles
kirjandussuunas tõusevad esile murded. 1990. aastatel kujunes keelesituatsioon, kus
allkeeli hakati taas hindama ning kirjakeelekeskne olukord hakkas taanduma. Avalikes
situatsioonides oli kuulda slängi ning suulist spontaanset keelt. (Hennoste 2000b: 75)


Oluline keeleuuendus oli see, et argikeele kasutamine hakkas eristama noori inimesi,
mitte ei olnud märk harimatusest või maalt pärit inimesest. Hennoste märgib, et
proosatekstides võis keeleuuendusi näha siiski eelkõige dialoogides, mitte aga
autoritekstis. Argikeelt – eelkõige madalkeelset sõnavara – kasutatakse kirjanduses üha
enam, eriti proosas ja punkluules. Selle peamine funktsioon on noorte inimeste
tähistamine. (Hennoste 2000b: 78)


Murde kui ühe allkeele kasutamise perioode eesti kirjanduses on välja toodud kolm.
Esimene periood hõlmab aega enne 1920. aastaid. Kodumurde jooni võib leida mõne
varasema aja eesti kirjanike loomingus, näiteks Kreutzwaldil, Jannsenil, Koidulal ja ka
Jakobsonil. Kuigi 1890. aastatel kirjakeel ühtlustus, siis murret võis tekstides endiselt
näha. Uue sajandi alguses avaldatud teostes on aga rohkem ühiskeelt kasutatud, ent
mõningad kodumurde jooned on säilinud neiski. Keskmurret võib leida näiteks Vilde ja
Tammsaare loomingus, Kitzberg on kasutanud Mulgi ja Juhan Liiv idamurret. Oskar
Luts on samuti silma paistnud idamurde kasutamisega, ent ta on loonud ka
pseudomurde, milles on kõnelenud üks tema följetonitegelasi Karl Martin Uhhuu.
(Pajusalu jt 2009: 120–121)


                                                                                         9
Järgmine periood hakkab 1920. aastate keskel, mil saab alguse normkirjakeele ajastu
ning murdekasutus väheneb oluliselt. See periood kestab 1990. aastateni. Üle
vaadatakse ka varasematel aastatel kirjutatud tekstid – uusväljaannetes jäetakse murre
alles vaid dialoogidesse, kus murdekasutus on vahend tegelaste iseloomustamiseks.
Näiteks Oru Pearu kõnesse jäeti alles keskmurdelised jooned (nt nuabrimees). (Pajusalu
jt 2009: 120)


Teise perioodi proosateostele on omane, et autoritekstid on enamasti kirjakeelsed. Ent
on autoreid, kes on kirjutanud kogu teksti murdes, näiteks saarte murdes on kirjutanud
Juhan Smuul ja Jüri Tuulik, kes on pannud mõne murdealalt pärit tegelase monoloogi
pidama. Tavalisem on siiski murret kasutada vaid tegelaskõnes. Enamasti on kasutatud
lõunaeesti murdeid, eriti Võru murret – Jaan Lattiku teostest võib leida läänevõru jooni,
Raimond Kolgil Hargla Mõniste murrakut, Artur Adsonil ja Kauksi Üllel keskvõru
keelt. Harvematel juhtudel leidub proosas ka mõnd muud lõunaeesti murret, näiteks
Viivi Luige teoses „Seitsmes rahukevad” (1975) võib maainimeste kõnes märgata
Mulgi murret, Otepää murret on aga kasutanud Mats Traat oma jutustuses „Kohvioad”
(1974), samuti romaanis „Puud olid, puud olid hellad velled” (1979) ja romaanisarjas
„Minge üles mägedele” (alates 1987). (Pajusalu jt 2009: 120)


Murdekasutuse eesmärkidest Traadi „Minge üles mägedele” sarja kohta on kirjutanud
ka Mart Velsker (2012: 261–264) artiklis „Palanumäe lugu ja keele lugu”. Velskri järgi
hakati juba möödunud sajandil Mats Traadi sarja „Minge üles mägedele” võrdlema A.
H. Tammsaare „Tõe ja õigusega”. Nii nagu Hennostegi on kirjutanud, toob Velskergi
välja, et üks levinumaid viise on kasutada murrakuid ja sotsiolekte selleks, et edasi anda
tegelaste harimatust, nende veidrusi. Ühtlasi lisab Velsker, et murdekasutus võib anda
tegelastele topeltidentiteedi, näiteks Traadi sarjas andis lõunaeesti keele kasutamine
võimaluse eristuda ülejäänud eestlastest oma keele poolest, kuid samas säilitati
eestimeelsus.




                                                                                       10
Uus periood saab eesti proosas alguse 1980. aastatel, mil kirjandusse ilmub märgatavalt
rohkem argikeelsust. Murdekasutus väheneb – see kas kaob dialoogidest või saab teksti
põhikeeleks nagu see on võru proosas. Võru proosas tõusevad sel perioodil esile Madis
Kõivu ja Kauksi Ülle teosed. (Pajusalu jt 2009: 121)



1.3. Kõneldud keele illusiooni loomine

Kirjutatud ja kõneldud keele vahele pole kuigi lihtne piiri tõmmata. Kõneldud keel on
suuline keelekasutus – kõik see, mida kõneldakse, näiteks murre, släng, kuid ka
kirjakeelesarnane kõneldud keel. Kirjutatud keeleks võib pidada kõike, mis on kirja
pandud, näiteks juriidilised tekstid, internetivestlused jms. Selleks, et ilukirjanduses
olev tegelaskõne tunduks lugejale reaalne, on autoril võimalik tuua kirjalikku teksti
mitmeid suulisele keelekasutusele omaseid tunnuseid, et luua illusiooni kõneldud
keelest. (Tiittula, Nuolijärvi 2013: 11, 14)

Hennoste (2000a: 49) toob välja, et eesti keele suulises kõnes on küllaltki vähe selliseid
sõnu, mille morfoloogia erineb kirjakeele sõnadest, ent ühe näitena saab tuua nud-
partitsiibi nd-vormi. Kõneleja kasutab mõlemaid vorme paralleelselt kindlatel
tingimustel. (Hennoste 2000a: 49) Hennoste sõnul kasutatakse tavaliselt nud-vormi siis,
kui sõna lõpule eelneb helitu konsonant, kui aga eelneb heliline konsonant või vokaal,
siis kasutatakse nd-vormi. nud-partitsiibi kasutust mõjutab veel ka näiteks rõhk – kui
partitsiip jääb rõhulisse asendisse, on enam levinud pikem vorm, kui aga rõhutusse, siis
lühem. (Hennoste 2000c: 1573)


Illusiooni kõneldud keelest on kõige lihtsam luua kasutades häälikulisi jooni,
argikeelseid sõnu ja murdesõnu, kuid ettekujutust kõnest saab edasi anda ka
lauseehituse ja fraseoloogiaga. Kõnet iseloomustavad häälikulised jooned on näiteks
assimilatsioonid, vormilised eripärad, näiteks ühildumatud verbivormid. Nende abil on
võimalik näidata kõneleja murdelist tausta, vanust ja positsiooni ühiskonnas. Andmaks
edasi kõnele iseloomulikku, saab kirjanik oma teksti lisada ka mitteverbaalseid
tegevusi,   näiteks   naeru,   kõne   venitust,   pause,   katkestamisi,   parandusi.   Ka


                                                                                        11
kirjavahemärkidel ja tüpograafial on oma tähtsus. Suurtähtede ja kursiiviga märgitakse
näiteks rõhutatud kõnet või hääle tugevust. Sageli võib silma jääda nende tunnustega
liialdamist – sel juhul kasutatakse tegelaskõnes teatud tunnuseid tihedamini, kui seda
tehakse tegelikkuses. (Tiittula, Nuolijärvi 2013: 37, 43–46) Ilukirjanduslikes
dialoogides võib süntaksi tasandil kõnele omaseid jooni näha lausete lühiduses ja
elliptilisuses. Tavaliselt puuduvad kirjutatud tekstist spontaansele kõnele iseloomulikud
kordused, kahtlused, parandused ja sõnaotsingud, kui just autor ei soovi neid kindlal
eesmärgil sisse jätta. (Tiittula, Nuolijärvi 2013: 53, 64)


Kõnele iseloomulike joonte kasutamisel kirjalikus tekstis võib olla mitmeid eesmärke,
näiteks antakse nendega edasi emotsioone, väljendatakse mõistmisraskusi, tuuakse esile
mõne konkreetse inimtüübi omadused. Hennoste järgi on eesti kirjanduses tavaliselt
suulise võtte kasutaja maalt pärit meesterahvast, kes on vähese haridusega ning rumal.
(Hennoste 2004: 40; Hennoste 2000b: 71) Sellise inimtüübi loomiseks saab kasutada
mitmeid keelejooni, näiteks a-mitmust (nt püksa) ja a-lõpulisi määrsõnu (nt eila), si-
osastavat (nt metsasi), h puudumist sõna algusest (obune), pikkade vokaalide
asendamist diftongidega (nt nüid), u-d võõrsõnade järgsilpides (nt autu), nd-partitsiipe
(nt teind). Need tunnused on muutumas argijoonteks, kuigi algselt iseloomustasid need
Tallinnamaa kõnepruuki. (Hennoste 2000b: 71)


Igal inimesel on oma sõnavara ja eri keelevariante kasutatakse vastavalt olukorrale.
Sama kehtib ka ilukirjanduslike tegelaste puhul. Nad on usutavad, kui nad kasutavad
lisaks argikeelsustele ka varieeruvust, teevad erinevates olukordades erinevaid valikuid.
Kirjanik saab illusiooni tekitada, valides mitmesuguste argikeele variantide hulgast
sobivaimad. Nii on võimalik eristada tegelasi nende päritolu, vanuse, sotsiaalse
positsiooni ja ka ameti järgi. Murde kasutamine on samuti üks viis eristada inimesi,
ühtlasi saab sellega edasi anda huumorit ning see annab aimu teoses kujutatud aja
kõnelemisviisidest. (Tiittula, Nuolijärvi 2013: 18–19) Kuid reaalsustaotlusega ei saa
liiale minna, sest siis ei tundu kõne enam reaalne (Koivisto, Nykänen 2013: 45).




                                                                                      12
Ilukirjanduse fiktiivses kõnes kasutatava keelega loob autor illusiooni autentsest kõnest,
et näidata tegelaskujude tõepärasust. Seal kasutatakse tegelikule kõnele iseloomulikke
jooni, ent siiski ei kopeerita seda täielikult. (Tiittula, Nuolijärvi 2013: 11). Ka kõige
realistlikumana tunduv repliik on stiliseeritud (Koivisto, Nykänen 2013: 63). Kirjanik
on kunstnik, mitte lingvist. Tema eesmärk on kirjanduslik – seetõttu pole suurem osa
kirjanduslike murrete näiteid täiuslikud. Iga autor otsustab, kui palju iseärasusi ta soovib
tegelaskõnesse lisada. (Ives 1971: 147)


Eesti kirjanduses on teistest ilukirjanduslikest autoritest enam oma loomingus argijooni
kasutanud Oskar Luts (Hennoste 2000b: 72). Lutsu keelekasutuses on nähtud seost
vestluse, pajatamisega (Hennoste 2012: 1626). Hennoste (2012: 1627) järgi on Luts
kasutanud oma teoses „Kevade” ka mitmeid murdelisi erijooni – osa neist on läänelised,
mõni on idamurdeline, ent on ka Lõuna-Eesti jooni. Lutsu teoses on eripäraseid
keelejooni, mille ülesandeks on tavaliselt märkida tegelaste madalat sotsiaalset staatust.
Need jooned märgivad suulist keelekasutust, vastandudes avalikule suulisele suhtlusele.
Suulist argivestlust iseloomustavad veel ka mitmesugused vande- ja sõimusõnad
(juudaline; mis sa jõlad). Luts üritab lugejale edasi anda illusiooni kõneldud keelest,
matkides suulise kõne intonatsiooni ning rütmi.


Suulisele kõnele on iseloomulik sõnade otsimine ja juba välja öeldu ümbertegemine.
Näiteks Luts on oma teoses otsimise vahendina kasutanud kordusi ja pause.
Ümbertegemisel kasutab sõnade asendamist. (Hennoste 2012: 1629) Hennoste järgi ei
kasuta Luts suulise keele jooni, näitamaks lugejale, et tegu on harimata tegelasega, vaid
Luts soovib näidata nende tegelaste loomulikku kõnelemisviisi ja muudab nad sel viisil
elavateks inimesteks. Nii on lugejal võimalik tunda, et viibib kuulajana mõne tegelase
kõrval. (Hennoste 2012: 1630–1631)




                                                                                         13
1.4. Sotsiolingvistiline varieeruvuse analüüs

Sotsiolingvistika ajalugu ulatub 1960. aastatesse. Sotsiolingvistika on aastate jooksul
hargnenud mitmeks eri suunaks, kuid kõiki neid ühendab huvi uurida keele ja sotsiaalse
struktuuri suhteid. (Keskimaa 2013: 496) Põhirõhk on ühiskonnakesksel lähenemisel
(Hennoste 2000d: 10).


Sotsiolingvistilises uurimises pööratakse tähelepanu sotsiaalsetele markeritele, mis
näitavad, missugusesse ühiskonnarühma kuulutakse. Sotsiaalsed markerid väljendavad
kõneleja sotsiaalset identiteeti. (Pajusalu jt 2009: 33)


Sotsiolingvistika   keskendub      keelekasutuse    ja     ühiskonna   suhetele.   Uuritakse
„korrelatsioone inimese ühiskonnaga seotud tunnuste (klass, vanus, sugu jms) ja tema
keelekasutuse vahel” (Hennoste 2002: 230). Sotsiolingvistika saab jagada kaheks osaks,
kus ühelt poolt ollakse arvamusel, et keel varieerub ja see on seotud kõnelejate
sotsiaalsete omaduste ning konkreetsete keelekasutamise situatsioonidega. Teine pool
aga keskendub keele ja ühiskonna vahelistele suhetele. (Hennoste 2002: 217–218, 230)


Varieerumist on võimalik uurida kvantitatiivselt – uurides eelkõige keelekasutajate ja
keele suhteid – või kvalitatiivselt, kus vaatluse all on keelekasutaja ja konkreetse
situatsiooni suhted (Hennoste 2002: 217–218). William Labov on oma uurimustega
kvantitatiivses sotsiolingvistikas üks teerajajaid. Inimese sotsiaalsesse klassi kuulumine
määrab ära selle, missugust keelendi varianti ta kasutab (eesti keeles näiteks
hobune/obune). (Hennoste 2002: 230)


Nagu juba eespool selgus, määrab ka kirjandusteoste tegelaste usutavuse keeleline
varieeruvus ning seetõttu pööratakse sellele tegelaskõne uurimisel tähelepanu. Ka
käesoleva töö autor tugineb oma töös sotsiolingvistilisele varieeruvuse analüüsile –
murdejoonte analüüsil vaadeldakse ka tegelaste vanust, sotsiaalset positsiooni ja
haridust ning üritatakse välja tuua tegelaste sotsiaalsete omaduste ja murdekasutuse
vahelised seosed.


                                                                                         14
2. A. H. Tammsaare murdetaust

A. H. Tammsaare ema Ann ja isa Peeter Hansen elasid Viljandimaal Suure-Jaani
kihelkonnas, ent 1872. aastal asusid elama Järva-Madise kihelkonda Albu valda
Tammsaare-Põhja tallu. 1878. aastal sündiski tulevane kirjanik Anton Hansen, kes
aastate pärast otsustas võtta endale kodutalu järgi kirjanikunime Tammsaare. Perre
sündis kokku 12 last, kuid neist kaks surid. (Teder 1977: 3, 5–6) Kooliteed alustas
Anton Hansen kohalikus vallakoolis, kõigepealt õppis ta Albu vallas olevas Sääsküla
vallakoolis, seejärel Ambla kihelkonnas paiknevas Prümli valla külakoolis. Hiljem
suundus ta Väike-Maarjasse, kus jätkas õpinguid sealses kihelkonnakoolis. Anton
Hansen soovis veelgi edasi õppida ja asus Tartusse Treffneri gümnaasiumisse ning sealt
juba suundus ülikooli. (Tammer 1978: 23)


Tammsaare on tõdenud, et on oma romaanis „Tõde ja õigus” mingil määral lähtunud
omaenda elust ja sündmustest: „On õigus, et ma selles olen faktilist materjali kasutanud,
kui ka mitte väga suurel määral. Maastik ja ümbrus on minu kodukohast, samuti
meeleolud. Inimesi ei ole ühtki täielikult tegelikust elust kopeerinud, vaid olen algtüüpe
transformeerinud.” (Tammer 1978: 19). Andrese tegelaskujuks on Tammsaare
inspiratsiooni saanud oma isast Peeter Hansenist, Pearu puhul aga isa naabrimehest
Jakob Sikenbergist (Teder 1977: 20). Kahe naabrimehe vahel Tammsaare-Põhja ja -
Lõuna talus oli sageli piiritülisid, mis viisid kohtus protsessimisteni (Teder 1977: 18).


Nende kahe mehe vihavaenu tõi Tammsaare ka oma teosesse „Tõde ja õigus” ning on
näha, et Pearu ja Andres pole leppinud ka romaanisarja viimases osas. Võib oletada, et
kui nii mitmeidki sündmusi ja inimesi kujutades on Tammsaare lähtunud enda elust, siis
on ka tegelaskõne mõjutatud sellest, kuidas oli tavaks kõnelda tema kodukohas.




                                                                                            15
2.1. Keskmurde jooned

Keskmurde piirkond on suurim Eesti murdeala, tänapäeval kõneldakse seda murret
Harjumaal, Lääne- ja Ida-Virumaal, Järvamaal, Jõgevamaa lääneosas, Viljandimaa
põhjaosas ning Äksis, mis asub Tartumaa põhjaosas (Pajusalu jt 2009: 142). Keskmurde
nimetuse järgi on juba arusaadav, et murre paikneb mitme murde vahel ning kuna
keskmurde levikuala on niivõrd suur, pole ühtset murret tekkinud ning murdekeele
erinevused on piirkonniti suured. Ka naaberalad on saanud keskmurde mõjutusi. (Must,
Univere 2002: 353; Pajusalu jt 2009: 142)


Kuna eesti kirjakeele aluseks on olnud keskmurre, on neil kahel küllaltki palju sarnaseid
jooni, kuid keskmurdel on ka mitmeid eristavaid tunnuseid. Üks kõige iseloomulikum
keskmurde joon on pikkade madalate vokaalide diftongistumine (nt mua, heal)
(Pajusalu jt 2009: 142; Must, Univere 2002: 127). Vanemas keeles oli ka konsonant v
või j sõna alguses diftongi ees (nt vuasta, jeal~jaal). Kuigi see murdejoon on esindatud
pea kõikjal keskmurdealal, puudub see siiski mõnes murde servaalas. Ent see tunnus on
levinud ka väljaspool keskmurdeala, näiteks idamurdes, Ida-Saaremaal, Kihnus, Muhus
ja ka Lääne-Eesti rannikul. (Pajusalu jt 2009: 142–143) Iseloomulik on a-lõpuliste
partitiivi vormide moodustamine (nt püksa), peamiselt esineb see lääne- ja idamurdes,
kuid on laialt levinud ka keskmurdes (Must, Univere 2002: 224, 227). nud-partitsiip
esineb tavaliselt vokaalikaolisena (nt käind), aga ka tunnuseta (nt leid) (Must, Univere
2002: 340–341).


Eelkõige põhjapoolsele keskmurdealale on omane id-lõpuline mitmuse partitiivi
moodustamine (nt ämbrid) (Must, Univere 2002: 216), samuti pikkade keskkõrgete
vokaalide oo, öö, ee, õõ diftongistumine: suo, tüö, tie, võeras. See tunnus esineb ka
kirderanniku murderühmas, Muhus ning Kihnus. Assimilatsioonid lj > ll, sj > ss on
tavalised lisaks lõunaeesti ja läänemurdele ka keskmurdes (nt nällane, assad).
Keskmurdele on iseloomulik alaleütlevas käändes –lle lõpp, kui sellele eelneb
kaasrõhuline silp (nt paremalle). (Pajusalu jt 2009: 143) Nii nagu enamasti kõikides
eesti murretes, pole ka keskmurdes h-d sõna alguses (Must, Univere 2002: 22).


                                                                                      16
Kõige lähedasem on keskmurre läänemurdega ning nende vahele ei saa ka järsku
murdepiir tõmmata (Must, Univere 2002: 353). Sageli on isegi raske vahet teha, kas
mõni rajamurrak on pigem kesk- või läänemurdeline (Must, Univere 2002: 358).
Keskmurde läänepoolsemale osale on iseloomulikud tugevaastmelised inessiivivormid
(nt nurkkas, jalgas), häälikuühendi mb assimileerumine mm-iks (nt lammad). Sarnaselt
läänemurdega kasutatakse ka läänepoolsetel keskmurdealadel palju e-vokaali el-, er-
noomenite käändevormides ja liidetes (nt köstre). (Pajusalu jt 2009: 144) Laialt on
levinud läänelise levilaga muutus ja > jä (nt jänu). Pigem lääneline on ka muutus e > ä
(nt änam) (Must, Univere 2002: 107, 111).


Järva-Madise kihelkond, kust Tammsaare ise pärit oli, paikneb keskmurde tuumalal.
Sellele piirkonnale on iseloomulik vaheldumatus ader-tüüpi sõnades – nii nominatiivi,
genitiivi kui ka partitiivi vorm on adra. Ühtlasi on tavapärane ks-i püsimine järgsilpides
(nt katuksed). Keskmurde tuumalale on iseloomulik ka lääneline j-i kadu madalate
vokaalide vahelt (nt aama). (Pajusalu jt 2009: 147)


Tammsaare vanemad olid pärit Põhja-Viljandimaalt ning selle piirkonna murrakutele on
lisaks mitmetele läänelistele erijoontele iseloomulik veel ka näiteks klusiili puudumine
sõna alguses helilise konsonandi eest (nt plaaster > laaster), v > u muutus sõna lõpus
(nt rasu : rasva), aga ka tama-, dama-liiteliste verbide lühemate vormide kasutamine
impersonaali imperfekti vormides tavapäraste di-lõpuliste kõrval (nt istutadi ~ istutti).
(Must, Univere 2002: 358) Keskmurdes, sh Põhja-Viljandimaa murrakutes on mõnele
sõnale iseloomulik assimilatsioon sk > ss (nt käskima : kässib) (Must, Univere 2002:
46).




                                                                                       17
2.2. Uurimused Tammsaare keele kohta

Uurimusi Tammsaare keele kohta on tehtud mitmeid – nii seminari- kui ka
bakalaureusetöid. 1952. aastal on Kalju Prikk kirjutanud töö „Murdesõnad Anton
Hansen-Tammsaare romaani Tõde ja õigus I köites”, Helle Pirrus on kirjutanud teemal
„Koha- ja ajamäärus A.H. Tammsaare romaani „Tõde ja õigus” V osas“ (1979) ning
Tiiu Kadajane teemal „Kohamääruse esinemine A. H. Tammsaare „Tõe ja õiguse” V
osas” (1979). Ka Tammsaare lausehitust on mitmed uurinud, näiteks Erna Tillemann
(Siirak) on kirjutanud 1933. aastal uurimistöö teemal „A. H. Tammsaare lauseehitus”.
Tammsaare teostes on uuritud rind-, põim- ja koondlauseid, aga ka lauselühendite
kasutamist.


Erna Tillemann on uurinud ka Tammsaare stiili. Ta on kirjutanud Tammsaare lause
struktuurist ja sõnastusstiilist, vaadeldes eelkõige „Kõrboja peremeest” ning „Tõe ja
õiguse” I osa. Tema sõnul pole Tammsaare sõnastusele kuigi palju tähelepanu
pööranud, kuigi huvitub Tillemanni sõnul keele hingeelust. Küll aga ei saa öelda, et
Tammsaarel ei oleks temale omast sõnastusstiili – see väljendub ka siis, kui kirjanik ei
pööra teadlikult tähelepanu sellele, kuidas ta sõnu ritta seab. (Tillemann 1940: 313)


Tillemanni (1940: 314–315) sõnul on Tammsaare tüüpiline lause pikk ja hargnev, sest
kirjanik olevat tahtnud seeläbi edasi anda elu mitmekesisust ning karakteriseerida
tegelaste suhteid, seda eriti „Kõrboja peremehes”. Ent dialoogis, kus tegelased
kõnelevad rahvakeeles, on laused lihtsama ehitusega. „Tões ja õiguses” on keel
märgatavalt ühtsem, kuna esineb ka rohkem rahvakeele kasutust. Tillemanni (1940:
319) järgi võib Tammsaare loomingus tähele panna kirjaniku erksat kuulmismeelt,
millega ta annab edasi, missuguseid helisid ja hääli tegelased kuulevad ning
missuguseid tundeid need tekitavad. Isegi naisi kirjeldab Tammsaare häälte kaudu.


Keelekasutust on lähemalt vaadanud Aili Kask oma diplomitöös „A. H. Tammsaare
romaani „Tõde ja õigus” I osa keelest” (1959). Kase uurimuse kohaselt on Tammsaare
suutnud „Tõe ja õiguse” I osas luua ühtlase keelekasutuse, kus ülekaalus on rahavalik



                                                                                        18
kõnekeel, mida ta loob rahva seas tuntud sõnavaraga (Kask 1959: 18). Kask keskendub
põgusalt ka Tammsaare stiilile (Kask 1959: 46) ning süntaksile, on uurinud erinevaid
lausetüüpe Tammsaare teoses ning on selgunud, et koondlause on „Tões ja õiguse” I
osas enim kasutatav lausetüüp (Kask 1959: 66). Rindlauset on rohkem kasutatud
dialoogides, kus see lausetüüp loob paremini ettekujutuse, et tegu on ehtsate inimestega
(Kask 1959: 70). Rahvakeelsuse loomisel on oluline ka murdesõnade tarvitus (Kask
1959: 90). Ühtlasi toob Kask välja foneetilisi (1959: 105) ning morfoloogilisi erijooni
(1959: 108), mis Tammsaare teoses leidus.


Kõige hiljutisema Tammsaare keelekasutuse uurimuse on kirjutanud Maria Mandri
2013. aastal. Tema bakalaureusetöö kannab pealkirja „Murdekasutus A. H. Tammsaare
romaanisarja „Tõde ja õigus” I osa tegelaskõnes”. Mandri uurib lähemalt „Tõe ja
õiguse” I osas leiduvaid fonoloogilisi, morfoloogilisi ja leksikaalseid murdelisi erijooni
ning analüüsitulemuste põhjal on väitnud, et Tammsaare on teoses kasutanud enim
lääne- ja keskmurdele iseloomulikke tunnuseid. Tööst ilmneb, et Tammsaare jaoks on
stiili puhul oluline teose usutavus, mis on loodud talurahvale iseloomulike
keelekasutusega. (Mandri 2013: 49–50)




                                                                                       19
3. Murdekasutus A. H. Tammsaare romaanisarja „Tõde ja õigus” V
osas


„Tõe ja õiguse” V osa murdejoonte analüüsimiseks on teosest välja kirjutatud kõik
normikeelest kõrvale kaldunud fonoloogilised ja morfoloogilised jooned ning
murdelised sõnad. Kõik erijooned on paigutatud tabelitesse vastavalt sellele, millise
joonega on tegu ning missuguse tegelase kõnest see pärit on. Töösse on lisatud
kokkuvõtlikud tabelid. Seejärel on analüüsitud teoses enim esinenud fonoloogilisi ja
morfoloogilisi murdejooni ning murdesõnu, välja toodud, missugusele piirkonnale need
omased on ning kelle kõnes esineb murdepärasusi kõige rohkem.


3.1. Peamised erijooned

Tabelis 1 ja tabelis 2 on välja toodud romaanisarja „Tõde ja õigus” V osas enim
esinenud fonoloogilised ja morfoloogilised murdejooned. Vertikaalses „kokku” tulbas
on kirjas iga tegelase puhul kogu teoses kasutatud fonoloogiliste/morfoloogiliste joonte
hulk, horisontaalses „kokku” tulbas on konkreetsete joonte esinemiste arv. Tabelitesse
on kantud nii Mäe kui ka Oru talu tegelased, välja on jäetud nt Kassiaru peremees, kaks
Oru sulast ning üks nimetu vanem meesterahvas, kellega tehakse juttu vaid korra.
Nende kõnes kas puuduvad üldse murdelised erijooned või esineb neid vaid mõni üksik.



3.1.1. Fonoloogilised jooned
Fonoloogilistest murdejoontest on „Tõe ja õiguse” V osas kasutatud kõige enam
pikkade madalate (aa, ää) ja keskkõrgete (õõ, oo) vokaalide diftongistumist. See on
iseloomulik keskmurde tunnus (Pajusalu jt 2009: 142; Must, Univere 2002: 127), ent
see on levinud ka idamurdes, Ida-Saaremaal, Kihnus, Muhus ning Lääne-Eesti rannikul.
Keskmurde idaosale on iseloomulik, et diftongi esimene häälik on tavaliselt kõrge
vokaal (ua, ia), ent harju murrakutes on selleks keskkõrge vokaal (oa, ea). (Must,
Univere 2002: 127–129)




                                                                                     20
Tabelis 1 on välja toodud Vargamäe tegelaste kõnes enim esinenud fonoloogilised
murdejooned.


Tabel 1. Enim esinenud fonoloogilised erijooned

               aa    ää      õõ      ja     r
  Tege-        >     >       >       >      >       sk >      st >                 Kok-
  lased        ua    ea      õe      jä     Ø       ss        ss        ks > s     ku
  Andres        -     -        3      2       -        -         4         -         19
  Pearu        96    38       14      4      1         -         -         -        171
  Indrek        -     -        -      -       -        -         -         1          2
  Maret         -     -        -      1       -        -         1         -          3
  Sass          -     -        -      -      1         -         -         -          2
  Karla         -     3        -      -      1         -         -         -          5
  Ida           -     -        -      -      1         -         -         -          1
  Oskar         -     -        2      1       -        -         -         1          5
  Elli          -     -        1      1       -        -         -         -          2
  Ott           -     -        3      1      1         -         -         -          7
  Tiina         -     -        -      1       -        -         -         -          3
  Helene        -     -        -      -       -        -         -         -          0
  Juuli         -     -        -      -      1         -         -         -          1
  Eedi          -     -        -      -       -        7         -         -          7
  KOKKU        96    41       23     11      6         7         5         2


„Tõe ja õiguse” V osas on pikk aa moodustanud diftongi ua (nt suab), ää esineb kujul
ea (nt pease) ja õõ-st on saanud diftong õe (nt võeras), oo on muutunud uo-ks ning
esineb teoses vaid ühe korra – Pearu kõnes (tuond). Tabelist 1 on näha, et seesugust
pikkade vokaalide diftongistumist esineb kõige enam Oru Pearu kõnes, ent mõned
korrad võib seda märgata ka teiste tegelaste puhul. Pearu kõnes esineb sõnaalgulise
diftongi ees veel ka konsonant j (jaal). See märgib vanemat keelekasutust (Pajusalu jt
2009: 142). Sama sõna – jaal – puhul on toimunud muutus ka pikas vokaalis – madal
pikk eesvokaal on muutunud madalaks pikaks tagavokaaliks (ää > aa).


Pika keskkõrge õõ diftongistunud vorme esineb lisaks Pearu kõnele veel Andrese, Elli,
Oskari ja Oti kõnes ning seda vaid sõnades võõras ja Krõõt. Mõlemad sõnad esinevad




                                                                                   21
teoses ka kirjakeelsel kujul. Metateesi praegu > paergu esineb vaid kahel korral
Andrese kõnes.


Tabelist 1 on näha, et teoses on kasutatud ka häälikulist muutust ja > jä (nt jäks,
jäksama, jänu). See on iseloomulik nähtus suuremale osale kesk- ja läänemurde aladest
(Must, Univere 2002: 107). Seda esineb teistest pisut rohkem Andrese ja Pearu kõnes.
Nähtus, kus lauserõhutus asendis kaob r vokaalide vahelt sõnas ära, on iseloomulik
kogu keskmurde alale (Must, Univere 2002: 74). Tegelaskõnes esineb seda pea poolte
tegelaste kõnes, kuid väga vähesel määral. Assimilatsioon sk > ss on iseloomulik saarte
ja läänemurdele, kuid esineb ka Põhja-Tartumaa ja Põhja-Viljandimaa murrakutes
(Must, Univere 2002: 46). Teoses kohtab seda nähtust üksnes Eedi kõnes (kässib).


Assimilatsioone leidub teoses teisigi, näiteks esineb Andrese ja Mareti sõnavõttudes
muutust st > ss (nt varssi). See nähtus on iseloomulik idamurde Kodavere murrakule
(Must, Univere 2002: 47). Indreku kõnes esineb vaid kaks häälikulist erijoont: b > v (nt
kõrb : kõrve), mis on omane eelkõige viru murrakutele (Must, Univere 2002: 32) ning
ks > s (nt joosnud), mis on iseloomulik keskmurde lääne- ja edelaosale, aga ka lääne- ja
saarte murdele (Must, Univere 2002: 55). Nähtus ks > s esineb ka Oskari kõnes.




                                                                                     22
3.1.2. Morfoloogilised jooned
Tabelis 2 on välja toodud Vargamäe tegelaste kõnes enim esinenud morfoloogilised
murdejooned.


Tabel 2. Enim esinenud morfoloogilised erijooned

                                         id-line
                                         mitmuse       a-line mitmuse
 Tegelased     nud > nd      nud > Ø     partitiiv     partitiiv          Kokku
Andres             128           14             -                2          152
Pearu               65           11             -                3           79
Indrek               -            -             -                -            -
Maret               53            1             2                -           56
Sass                25            1             -                -           27
Karla               54            6             -                1           61
Ida                 14            2             -                1           17
Oskar               25            1             -                -           26
Elli                13            2             -                -           15
Ott                 28            1             -                -           31
Tiina              105            3             5                -          113
Helene              13            -             -                -           13
Juuli               13            -             -                -           13
Eedi                 2            -             8                -           10
KOKKU              538           42            16                7

Tabelist 2 on näha, et „Tõe ja õiguse” V osas esineb morfoloogilistest joontest kõige
enam isikulise tegumoe mineviku nud-partitsiibi lühenemist (nud > nd), näiteks käind,
läind, näind. See on levinud keskmurde nähtus, kuid seda leidub ka läänemurdes ja
kirderannikumurdes. (Must, Univere 2002: 340) Teine enim esinenud morfoloogiline
joon on tunnuseta nud-partitsiip (nt and, taht). Mõlemaid vorme kasutab suurem osa
tegelastest, välja arvatud Indrek. nud-tunnuselisi partitsiipe on enim Andrese kõnes,
järgneb Tiina ning seejärel Pearu. Tunnuseta nud-partitsiipi kasutab kõige rohkem
samuti Andres, pea sama palju leidub seda Pearu kõnes, teistel tegelastel esineb seda
vähem.


Ülejäänud morfoloogilistest erijoontest kasutatakse eripäraselt moodustatud mitmuse
partitiivi vorme, näiteks krutskeid > krutskid, mis on iseloomulik rohkem Lõuna-


                                                                                   23
Eestile. Seda kasutatakse näiteks Põhja-Tartumaa ja Põhja-Viljandimaa murrakutes.
(Must, Univere 2002: 228) Teoses esineb id-lõpulist mitmuse partitiivi vormi Eedi,
Tiina ja Mareti kõnepruugis. Andres, Pearu, Karla ja Ida kasutavad a-lõpulisi mitmuse
partitiivi vorme, näiteks tükka, asunikka, kiva, tonta, kuuska, mis on levinud lisaks
keskmurdealale ka lääne- ja idamurdes (Must, Univere 2002: 227).



3.1.3. Sõnavara
Nagu esimeses peatükis osutatud, on üks murdekasutuse eesmärke viidata tegelaste
päritolule. Selle peatüki eesmärk ongi vaadelda „Tõe ja õiguse” V osa tegelaskõnes
esinevaid murdesõnu ning välja tuua, missugusele piirkonnale need sõnad
iseloomulikud on. Sõnade esitamisel on lähtutud nende erinevusest kirjakeelest. Kuna
käesoleva töö eesmärk pole anda täpset loendit teoses kasutatud murdesõnadest, siis ei
tooda selles peatükis välja kõigi tegelaste kõnes esinenud murdesõnu, vaid esitatud on
peamiste tegelaste kõnes kasutatud sõnad. Eesmärgiks on välja selgitada, kuivõrd viitab
murdesõnade kasutamine konkreetsele piirkonnale.


Murdesõnade levikuala määramisel on peamiselt kasutatud „Väikest murdesõnastikku”
(VMS), kust pärinevad ka enamike sõnade tähendused. Kui VMS sõnade tähendust ei
andnud, on need saadud „Eesti keele seletavast sõnaraamatust” (EKSS 2009) või „Eesti
murrete sõnaraamatust” (EMS 2004).


Tammsaare on tegelaskõnesse lisanud mitmeid kodumurrakule omaseid sõnu, seetõttu
on tabelis 3 need ka välja toodud. Kuna Tammsaare kodumurrakus levinud sõnavara
leidus ka jutustajatekstis, on käesoleva töö autor ka need välja toonud.




                                                                                    24
Tabel 3. Järva-Madise murrakule omased sõnad
Tegelane    Sõna
Andres      Paristama
Andres      kapuk(as)
Andres      Orm
Pearu       Inkuma
Pearu       Sopsima
Pearu       Kupits
Pearu       Vistar
Pearu       ving (vingamees)
Pearu       Kunskopp
Karla       Kunskopp
Karla       Kupits
Karla       Lukutama
Indrek      Kunskopp
Indrek      Rägu
Sass        Narrima
Maret       Mädand
Jutustaja   Sajakoorne
Jutustaja   Mõnama
Jutustaja   Vinku
Jutustaja   Natt
Jutustaja   Painepakk
Jutustaja   Laju
Jutustaja   Klomp
Jutustaja   ving (vingamees)


Teoses ei kasutata palju seesuguseid eripäraseid murdesõnu, mis esineks mitme tegelase
kõnepruugis. Pigem tuleb välja üksikuid sõnu, mida leidub vaid mõne konkreetse
tegelase väljaütlemistes. Kuid näiteks sellised sõnad nagu rehnutt, vahmiil, pedakas,
kunskopp leidub tekstis siiski veidi rohkem. Rehnutt ja vahmiil on ülekaalus Pearu
kõnes.


Andrese kõnes esineb peamiselt läänelise levikuga sõnadest paristama ʻhangeldamaʼ,
mida leidub ka Järva-Madise murrakus, parnama ʻlobisemaʼ, mis on omane ka Suure-
Jaani kihelkonnale, ühtlasi pahmitsema, tähenduses ʻsegamini ajamaʼ (VMS), ent
teoses kannab see pigem tähendust ʻpahandamaʼ (EKSS 2009) – see selgub ka näitest 1.



                                                                                   25
     (1) „Ükskord pahmitsesin, kui teised tegid tõkkeid, aga nüüd teen ise sedasama.”
          (8)


Nii Andres, Indrek, Tiina kui ka Oskar kasutavad väga kitsa levikuga sõna pedakas
ʻmändʼ (EKSS 2009) – see esineb vaid kahel läänemurde alal, ühes keskmurde,
idamurde ja Tartu murde murrakus. Küll aga on samatüveline sõna Eestis rohkem
levinud, nt pedajas on ülekaalus lõunaeesti murretes. Andrese kõnes esineb ka sõna
säädne ʻkohaneʼ, mis Pearu kõnes saab kuju seadne, levinud on see vaid ühes
läänemurdealale jäävas murrakus ja ühes rannikumurde murrakus. Andres kasutab ka
üksnes keskmurdealale jäävale Simuna murrakule iseloomuliku murdesõna – vänklema
ʻjagelemaʼ. Seda leidub ka Indreku ja Mareti kõnepruugist. Sõna kapuk(as) ʻsokk᾽ on
laialt levinud, esineb rohkem Eesti kesk- ja põhjaosas, sh Järva-Madise murrakus, ent
kasutatakse ka läänemurdes. Horm ʻaas v. tärge pastla v. viisu servas paelte
läbitõmbamiseks; risti üle jala käiv pastla-, viisupael᾽ (EKSS 2009) on Andrese kõnes
kasutusel ilma sõnaalgulise h-ta ning see sõna on levinud enamasti Eesti põhjaosas
keskmurdealal, sh Järva-Madise murrakus, aga ka ranniku ja idamurdes.


Pearu kõnes on palju laialt levinud sõnu, ent siiski kasutab tema kõige enam Järva-
Madise kihelkonnale omast sõnavara. Pearu kõnes esineb näiteks sõna hinkuma ʻtagant
üleslöömisel kiljuvalt hirnumaʼ (EKSS 2009) ilma sõnaalgulise h-ta, mis on levinud
kõigis murretes peale Mulgi ja Tartu, ühtlasi kasutatakse seda sõna Järva-Madise ja
Suure-Jaani kihelkonnas. Otsaline ʻotsustaja, juhtijaʼ on levinud vaid mõnes ükskikus
paigas, eelkõige Lõuna-Eestis. Oma kõnes kasutab Pearu ja kord ka Karla sõna rehnutt
– VMS-is leidub seda kujul: reh(k)nu, reh(k)nut(t), rehnuk, rehtnut, rehvnuk, rehknuut,
rehkont, rehk(n)um. Seesugused vormid on kasutusel kõikides murretes, kuid ülekaalus
on need siiski keskmurdealadel.


Eelkõige lõunalise levikuga on Pearu kasutatav sõna karmansik ʻtaskuvarasʼ, mis kujul
karmantsik on levinud siiski ka kõigis teistes murretes. Sopsima ʻ(sopsudega) korduvalt
kergesti löömaʼ (EKSS 2009) on hajusalt levinud kõigis murretes, sh on esindatud ka


                                                                                    26
Järva-Madise murrakus. Kõikidel murdealadel on küllaltki laialt levinud Pearu ja Karla
kasutatav vahmiil, samuti kupits ʻpiiritähisʼ, mis on omane ka Järva-Madise murrakule.
Vistar on enamasti läänelise levikuga, kasutusel põhiliselt saarte ja läänemurdes, ent on
esindatud ka keskmurdes, sh Järva-Madise murrakus. Teoses esineb sõna vistar Pearu
kõnes ülekantud tähenduses ʻtüliasiʼ (EKSS 2009), mis ilmneb ka näitest 2.


     (2) „Siis põlnd veel mingit vistart Mäe ja Oru vahel, nii et Liisi veri jäi vaenust
          rikkumata, nagu oli rikkumata Joosepigi veri, sellepärast pidigi neist kahest
          kirikualtari ees puar suama.” (88)


Nii Indreku, Pearu kui ka Karla kõnes esineb sõna kunskopp ʻkaval nõks, riugasʼ (EMS
2004), mis kujul kunsskopp on iseloomulik lisaks Järva-Madise murrakule ka
Kullamaale ja Põltsamaale, veidi teistsugustel kujudel tuntakse seda ka mujal. Karla
kasutab sõna lukutama ʻlukustamaʼ, mille suurem levikuala jääb selgelt keskmurdealale,
olles esindatud ka Järva-Madise murrakus. Karla sõnavaras on väljend vollmahimees,
mis VMS-is on kujul volmaht ʻvoliʼ ning seda on kasutatud vaid keskmurdealal Ambjas
ning läänemurdealal Häädemeestel.


Indreku sõnavaras on huvitav väljend lilla laskma (3), mis tõenäoliselt tuleb sõnast
lillutama ʻlõbutsemaʼ.


     (3) „Vanemad on isamaalased, lapsed kadakad, isad koguvad varandust, pojad
          pillavad ja muutuvad kerjusteks, üks põlv teeb tööd, teine laseb lilla.” (10)


Jutustajatekstis esineva sõna lillutama levikuala on väga väike – seda esineb vaid
üksikus Võru ja rannikumurde piirkonnas. Indrek kasutab sõna kõlvuline ʻkõlblikʼ, mida
leidub keskmurdealalt vaid Kuusalust, ent seda esineb ka Võru murde alal Harglas ning
pisut ka Tartu murde piirkonnas. Müütama ʻväikestes kogustes oma käest müüma᾽ on
eelkõige läänemurdeline sõna, kuid seda esineb ka mitmes paigas keskmurdealal ning
vähesel määral ranniku- ja idamurdealal. Ohoh tähenduses ʻrumalʼ on esindatud
küllaltki vähestes piirkondades, veidi enam siiski läänemurdealal, samuti sõna rägu


                                                                                          27
ʻrisu, praht᾽ (EKSS 2009) on vähese levikualaga, esinedes siiski ka Järva-Madise
murrakus.


Sassi kõnes on väljend narrima ʻtüdrukut, naist häbisse saatmaʼ (EKSS 2009), mis on
iseloomulik kõigile murretele, levinud on see ka Järva-Madise murrakus. Sassi
kõnepruugist leiduv sõna kiiama ʻhullamaʼ on levinud eeskätt läänemurdealal, kuid
esineb ka Mulgi ning keskmurdes. Seegama ʻsaalima, segima, seerimaʼ (EKSS 2009) on
levinud peamiselt Põhja-Eestis rannikumurdes, kuid seda leidub ka kesk- ja saarte
murdes. Tellerdama ʻsiia-sinna käima, ringi jooksma᾽ (EKSS 2009) on väga vähese
levikualaga – keskmurdealal kasutatakse seda vaid Põltsamaal, läänemurdealal Toris,
Mulgi murde alal Tarvastus, idamurde piirkonnas Tormas, rannikumurde alal Viru-
Nigulas ning saarte murde alal Kaarmas ja Valjalas.


Mareti kõnest võib leida sõna setu ʻnii mituʼ, mida esineb väga üksikutes murrakutes –
saarte piirkonnas, Lõuna- ja Edela-Eestis, sama kehtib mitu-setu kohta. Seevastu
kirumissõna mädand on iseloomulik väga laiale alale Eestist, olles ülekaalus siiski
keskmurdealal, levinud on ühtlasi Järva-Madise murrakus. Maret kasutab väljendit
liperdama, mille tähenduseks VMS annab ʻliiderdamaʼ ning mis sel kujul on levinud
pea üle Eesti, ent teoses on see pigem tähendusega ʻamelema, ringi tõmbamaʼ (EKSS
2009) (4):


     (4) „Seda halvem, kui ta poisiga muidu liperdama hakkab.” (133)


Tiina kõnepruugist leidub murdelistest sõnadest lisaks pedakale veel vaid väljend rinu
ʻnärukaelʼ, mis on esindatud üksnes rannikumurdealal Haljalas.


Jutustajatekstis esineb samuti mitmeid Järva-Madise kihelkonnale omaseid sõnu, nt
mõnama, millele EKSS annab vaste ʻ(torisedes) sajatama, kiruma, põhjama, manamaʼ,
vinku ʻõlleankur, piimanõuʼ, sajakoorne (sadakoorne) ʻpuuʼ (VMS), ʻkikkapuu
rahvapärane nimetusʼ (EKSS 2009) – see on lisaks Järva-Madise murrakule omane ka
Põltsamaale ja Iisakule. Järva-Madisel kasutatakse ka sõnu natt ʻkahvʼ, painepakk


                                                                                   28
ʻpaindepakkʼ, (pilve)laju ʻjäänusʼ, klomp ʻtükkʼ, mida teoses kasutati ühendina
puuklomp. Nii Pearu kõnes kui ka jutustajatekstis võib märgata Järva-Madise murrakule
omas sõna vingamees, VMS-i järgi tähendab ving ʻvimmaʼ.


Tabelist 3 on näha, et tegelaskõnes on Tammsaare kõige enam kasutanud oma
kodumurrakule omaseid sõnu Pearu kõnes, seega tuleb Pearu puhul teistest selgemini
esile seos kindla kohaga – keskmurde tuumalaga. Ka Karla ja Andres kasutavad
ülejäänud tegelastega võrreldes mõnevõrra rohkem Järva-Madise murrakule omast
sõnavara. Teiste kõnes oli Järva-Madise murrakus kasutatavaid sõnu vähem või
puudusid need üldse. Ka jutustajatekstis esineb sõnu, mida saab seostada Tammsaare
kodukohaga.



3.1.4. Argikeelsused
Nagu juba esimeses peatükis osutatud, on argikeel Hennoste sõnul kirjakeele lohakam
variant, millest tuleks avalikes sõnavõttudes hoiduda (Hennoste 2000b: 70). Hennoste
lisab, et „argikeelseteks joonteks nimetatakse kõike seda, mis on kirjakeeles keelatud ja
mida ei saa paigutada ka murrete alla” (Hennoste 2000b: 71). Määramaks, kas tegu on
argikeelsusega või mitte, on kasutatud „Õigekeelsussõnaraamatu“ (ÕS 2013) abi.


Argikeelsustest esineb enim keelendit niisuke, mida kasutavad teistest tegelastest
rohkem Andres ja Tiina. Pearu keelekasutusse kuulub näiteks sõna justament. Nii
Indrek, Maret, Tiina, Juuli kui ka Helene kasutavad vormi misuke sõnast missugune.
Nagu ka suuremal osal teistel kõnelejatel, leidub ka Indreku kõnes keelend niisuke. Nii
Pearu kui Mareti kõnes, aga ka jutustajatekstis on sõna minia asemel mini. Argikeelsete
joontena saab veel välja tuua õhkagi, ühti.




                                                                                      29
3.2. Varieerumine

Nagu eespool viidatud, on varieerumise kasutamine üks viis, kuidas ilukirjanduses edasi
anda illusiooni tegelikust kõnest. Hennoste (2000a: 49) toob välja, et inimeste puhul on
tavaline, kui erinevates olukordades kasutatakse keele erinevaid variante, näiteks nud-
partitsiibi lühenenud varianti nd. Teose analüüsimisel tuli välja, et Tammsaare on
kasutanud sellist varieerumist ka pea kõigi oma tegelaste kõnes, välja arvatud Ida, Eedi
ja Helene puhul. Ülekaalus on siiski nd-vormid. Esineb ka varieerumist sama kõnevooru
piires, näiteks Andrese (5) ja Mareti (6) puhul:


      (5) „Tal polnud nahast veesaapaidki, või kui oli, siis ei raatsind ta neid jalga
          panna.” (114–115)
      (6) „Ühel ilusal kevadisel päeval oli ta äkki öelnud mõned sõnad ja näidand ise
          käega akna poole.” (110)


Mitme tegelase kõnes leidub sama sõnavormi erinevat kasutust, seda näiteks Karlal (7a–
b), Andresel (8a–b) ja Sassil (9a–b):


      (7) a) „Sest ega siis tema heaga kellegi ligi pease.” (85)
         b) „Arvad sa nõnda kergemini taevauksest sisse pääseda või?” (274)
      (8) a) „Inimene kirjutas suure kirja ja ütles siis: see on jumalasõna, ning kui jumal
             neid inimesesõnu ei pidand, siis neeti ja vannuti ta ära, sest ta põlnd
             täitnud inimese õigust.” (100)
          b) „Poeg, minul pole Vargamäel enam midagi keelata ega käskida.” (6)
      (9) a) „Ega me põle kusagil kõrtsis, vaid puhtal laadaplatsil jumala päikese ja
             tuule käes.” (206)
          b) „Ei, poeg, mul oli ainult sinu ema ja mul pole kunagi kedagi teist olndki.”
             (244)
Andrese kõnepruugist leidub nii a-lõpulist mitmuse partitiivi (nt tükka, kuuska) kui ka i-
lõpulist mitmuse partitiivi (oksi), samuti vorme praegu ja paergu ning varsti ja varssi.
Ühtlasi on Andres ainuke tegelane, kes kasutab nii vormi inimene kui ka inime, esimest


                                                                                        30
siiski tunduvalt rohkem. Kord leidub mõlema vormi kasutamist ka sama lause piires,
nagu näites 10.



      (10) „Noor inimene armastab joosta ja hüpata, aga noor puu seisab paigal, nii et
          noor puu on natuke nagu vanainime, ainult, et noor puu veel kasvab, aga vana
          inime ei kasva, või kui kasvab, siis maa poole, mullale lähemale.” (108)


Niisugune ja niisuke varieerumist leidub vaid Indreku ja Oti kõnepruugis, teised
tegelased kasutavad ainult niisuke vorme. Mõlemad tarvitavad siiski vormi niisuke
rohkem kui kirjakeelset varianti.


Kui Karla kõnes esineb nii pikavokaalilisi vorme (ää) kui ka diftongistunud vorme (ea),
siis Pearul on pikk ää kõikjal diftongistunud. Pearu kõnele on iseloomulik
diftongistumine aa > ua, teistel tegelastel säilib pikk aa. õõ > õe muutus esineb nii
Pearu, Andrese, Oskari, Elli kui ka Oti kõnes, ent Andres kasutab siiski ka õõ-lisi
vorme. Kui nii Andrese kui ka Indreku kõnes kohtab kirjakeelset varianti Jeesus
Kristusest, siis Pearu kõnepruugist leiab selle kujul Eesus Krestus, vahel ka Essuke.


Varieerumine on inimeste kõnes tavaline nähtus, seega muudab varieerumise
kasutamine ka ilukirjanduslikud tegelased usutavamaks. Seda võtet on kasutanud ka
Tammsaare oma tegelaskujude kõnes. Varieerumist ei esine kõigil tegelastel, kuid
olulisematel tegelastel oli see siiski olemas.




                                                                                        31
4. Murdekasutuse eesmärgid A. H. Tammsaare romaanisarja
„Tõde ja õigus” V osas

Kirjanikud kasutavad oma teoses murret mingil kindlal eesmärgil ja nagu esimeses
peatükis osutatud, on enam levinud põhjusteks reaalsusetaotlus, sotsiaalse positsiooni
või regionaalse tausta markeerimine. Murdekasutusega tulevad esile ka vastandused
erinevate tegelaste vahel.



4.1. Murre kui vahend realistlikkuse loomiseks

Eespool selgus, et kirjanduslikku murret kasutatakse sageli selleks, et elu teoses tunduks
võimalikult reaalne ning et näidata, kuidas inimesed tegelikult kõnelevad. Ka
Tammsaare on loonud lugejale illusiooni, et tegu on tõepäraste inimestega ja nende
vestlustega. Kuid samas pole Tammsaare hõlmanud kõiki keskmurdejooni, vaid on
valinud tüüpilisemad tunnused konkreetsetele tegelastele, seetõttu pole tekst lugeja
jaoks raskesti mõistetav.


A. H. Tammsaare „Tõe ja õiguse” V osa peamiseks murdekasutuseesmärgiks saab
pidada realistlikkuse loomist. Tammsaare on oma teose tegelased lugeja jaoks muutnud
realistlikuks, kasutades tegelaskõnes talurahvale iseloomulikku keelekasutust ja pannes
nad kõnelema sarnaselt tegelike inimestega.


Tammsaare on realistlikkuse loomisena kasutanud näiteks mingil määral vandesõnu ja
vulgaarkeelendeid. Vandesõnu kasutati olukordades, kus oldi enamasti mingil põhjusel
ärritatud meeleolus, vulgarisme võis aga märgata ka tavaolukordades. Nii Andrese (11)
kui ka Pearu (12) kõnes oli kasutusel vandesõna raip. Sõna saatan esines nii
kirjakeelses vormis Oti kõnes (13) kui ka murdelisena Sassi kõnes (14):


      (11) „Piipugi, raibet, ei kannata teine enam.” (96)
     (12) „Hea küll, et püstoliraip lõhkes, aga miks siis kohe pähe?” (88)




                                                                                       32
      (13) „Ukse kaudu muidugi mitte, sest see, saatan, kräunub hirmsasti, aga aknast!”
          (178)
      (14) „Ma neile kivisaadanatele veel kord itsi teen, nii et nad mäletavad.” (40)


Mitmeid kordi väljendati oma pahameelt kirumissõnadega, nt Sassi kõnes pime loom
(15) ning Maret kasutas ka murdelist vandesõna mädand (16):


      (15) „Ega ta, pime loom, ometi Oru vahet jõlgu?” (166)
      (16) „Ega mädandit tea, laps oleks teisel ehk terve?” (210)


Realistlikkust on Tammsaare loonud ka vanasõnade ja fraseologismide lisamisega
tegelaskõnesse (17–19):


      (17) „Vaata, et sul selle lauluga pill pika ilu järele ei tule.” (232)
      (18) „Kel janu, sel jalad.” (249)
      (19) „Täissöönul pole isu ja nälginul pole toitu.” (328)


Tammsaare on lisanud tegelaskõnesse ka piibliväljendeid ja -sõnu, mida leidub enim
Pearu kõnes (20a–b), aga vähesel määral ka Andresel (21). Pearu kõnes on mitmed
piibliväljendid fonoloogiliselt kirjakeelest erinevad, nt hallelooja, Essuke, uamen.


      (20) a) „Vuata, poeg, kui ma nõnda mõtlen, siis ma arvangi, et Orule oleks vana
            Andrese verd, talle oleks õndsa Krõeda verd vaja – Essuke olgu temaga,
            hallelooja!” (84)
            b) „See on minu viimne soov ning see olgu teile kõigile püha, hallelooja,
            uamen!” (292)
      (21) „Just seda ma tahakski näha, et kas koer läheb oma okse juurde tagasi, nagu
            pühakiri ütleb.” (64)




                                                                                        33
4.2. Murre kui vahend vastanduste loomiseks
4.2.1. Haritud ja harimata tegelaste vastandamine
Nii nagu „Tõe ja õiguse” I osaski, paistab ka V osas silma maainimeste ja linnainimeste
keele erinevus. Haritud tegelaste ainsaks esindajaks on „Tõe ja õiguse” V osas Indrek,
kes vastandub ülejäänud Vargamäe rahvale oma peaaegu kirjakeelse keelekasutusega.


Andrese kõnest saab välja tuua nt sõnad kulduur, kramovonn, raadipill (22), mis
erinevad fonoloogiliselt kirjakeelsest variandist ning millega Andres näitab oma pisut
pilkavat suhtumist haritumatesse inimestesse ja haritlaskeelele omastesse sõnadesse.
Ühtlasi viitab Andrese seesugune sõnakasutus, et tegu on talurahva sekka kuuluva
inimesega:


        (22) „Minu arust on see suur ja hirmus sõda rahva lolliks teind. Ükski ei tea enam,
            mis ta kõik tahaks. Osta jalgratas, siis puudub kramovonn, anna talle
            kramovonn, siis tahab ta raadipilli. Ükski ei viitsi enam midagi teha ega
            õppida, kõik tahavad ainult, et oleks ühtepuhku kulduur ja kulduur. Küll mina
            olen vahel oma südames jumalat palunud, et ta veel pisutki mu elupäivi
            pikendaks, sest ma tahaks kangesti näha, kui kaua niisuke kulduur õieti
            kestab, et isegi maainimestel pole enam vaja vändata, vaid pillivänt käib aina
            ise, pole muud kui lõhu tantsida. Hundipalul olla nüüd niisuke pill ja kulduur,
            seal käiakse ikka teda kuulamas.” (33)


Ka Pearu kõnes esineb ebatavaliselt hääldatud sõnu, näiteks Indrekuga kõneledes
kasutab Pearu sõna protsessima, mis Pearu kõnepruugis on saanud kuju prosessima
(23):


        (23) „Ka sinu isa mõtlemised ja himustamised on tühjaks suand, meie mõlemad,
            need kaks kanget Vargamäe vanameest, oleme tühja eland ja prosessind, sest
            meie rehnutipidamised ei ole piisand vägede Jehoova ees.” (212)




                                                                                        34
Vargamäe inimesed kuuluvad talurahva hulka ja nad kõnelevad talurahvale omast keelt.
Nende kõnes esineb mitmesuguseid fonoloogilisi ja morfoloogilisi murdejooni ning
oma keelekasutuselt vastanduvad nad linnas elanud ja haridust omandanud Indrekule,
kes kõneleb peaaegu kirjakeelselt, kui välja arvata mõned argikeelsused (nt niisuke,
misuke), fonoloogilised erijooned (jooksnud > joosnud, kõrbest > kõrvest). Indrek ei
kasuta näiteks kordagi nud-partitsiibi vokaalikaolist ega tunnuseta vormi, tema kõnes ei
muutu pikad madalad ega keskkõrged vokaalid diftongideks. Aga kuna Indrek on
lapsepõlves siiski elanud aastaid Vargamäel, on tema kõnes säilinud ka mõned üksikud
murdesõnad (nt pedakas, kunskopp, vänklema, rägu), ent neid on tunduvalt vähem kui
näiteks Andresel või Pearul. Need sõnad on Indrekul tõenäoliselt lapsepõlvest meelde
jäänud ja nii nagu päriseluski, tuleb tuttavasse paika naastes varem kasutatud sõnavara
taas meelde. Seda võib täheldada ka Indreku puhul, kes kodukohta tagasi tulles saab
jälle lapsepõlves kasutatud murdesõnu tarvitada.


Huvitava tulemuse on andnud Tiina ja Indreku võrdlus – mõlemad on küll elanud
linnas, ent nende kõnet võrreldes on näha, et Tiina pole siiski nii haritud kui Indrek.
Indreku kõnes ei esine ühtki morfoloogilist murdejoont, samas kui Tiina kasutab „Tõe
ja õiguse” tegelastest pea kõige enam nud-partitsiibi vokaalikaolist vormi (nt teind),
ühtlasi on tema kõnes tunnuseta nud-vormi (nt and), samuti id-lõpulist mitmuse
partitiivi (krutskid). Nagu juba eespool mainitud, on fonoloogilisi erijooni Indreku
kõnes vähe, samamoodi on see ka Tiinaga, kelle kõnes esineb vaid muutus ja > jä (nt
jäksama) ja assimilatsioon nd > nn (nt kandnud > kannud). Võrreldes Tiinaga esineb
Indreku kõnes mõnevõrra rohkem murdelisi sõnu. Põhjusena võib oletada seda, et
erinevalt Tiinast on Indreku lapsepõlv möödunud maal, kus igapäevaselt ümbritsesid
teda murdes kõnelevad inimesed. Küll aga kasutab Tiinagi üksikuid murdesõnu, näiteks
pedakas ja rinu. Seega üksnes linnas elamine pole saanud määravaks Indreku
keelekasutuse muutumises, vaid oluline on ka haridus.




                                                                                     35
4.2.2. Mäe ja Oru rahva vastandamine
Nii, nagu „Tõe ja õiguse” I osas (Mandri 2013: 46), tõuseb esile ka „Tõe ja õiguse” V
osas Mäe ja Oru vastandus, seda eelkõige Andrese ja Pearu kõnet võrreldes. Andres ja
Pearu ei puutu „Tõe ja õiguse” V osas omavahel kordagi silmast silma kokku ning
nendevahelised dialoogid teosest puuduvad. Küll aga saab kahe mehe vahelise
vastanduse välja tuua nende vestlustest teiste inimestega. Eelkõige paistab Mäe ja Oru
vastandus silma fonoloogiliste joonte poolest, näiteks Pearu kõnes on kõik pikad
vokaalid diftongistunud, samas kui Andresel esineb seda vaid kolmel korral (24a–b)
ning ülejäänud kordadel kasutab pikkade vokaalidega vorme.


         (24) a) „Kes see tuli seal, kas oma või võeras?” (6)
              b) „Teed ja ründad, kogud ja korjad, ja kui ootad surma, siis istud võera ulu
               all ning sinu oma kodus elavad peaaegu võerad inimesed, kes raiuvad sinu
               kasvatatud metsa uuteks eluhooneteks.” (95)


Diftongistumisega seotud vastanduse Oru ja Mäe vahel saab välja tuua veel sõnade hääl
ja häälitsema kasutamisega. Nii Karlal kui Pearul on nendes sõnades toimunud
diftongistumine – Karla kõnes (25) esinevad need kujul heal ja healitsema ning Pearul
(26a–b) arhailisemal kujul jeal ja jealitsema. Teiste kõnes esineb sõna hääl üldiselt väga
vähe, ent siiski leiab seda näiteks nii Andrese (27) kui ka Tiina (28) kõnest kirjakeelsel
kujul.


         (25) „Las nad esteks healitsevad ja hõiskavad, loomadki tahavad enne healt teha.”
             (135)
         (26) a) „Aga, mu poeg, mis on Issanda ees enam, kas et sa temale loed ja laulad
               suure ja kange jaalega või kas sa muretsed oma sinepiivakese eest, mis
               Issand sinu hoolde and sinu ema rüpes?” (274)
              b) „Jah, poeg, las nad aga jaalitsevad ja jorutavad, kukuvad ja kudrutavad,
               ega muidu pesale minda.” (136)
         (27) „No vaata, Karla, nüüd sul on jälle su õige hääl ja kõne, nõnda olen ma sind
               ikka kuulnd ja kuulen surmani.” (310)



                                                                                        36
       (28) „Tähendab, ta ei oodand seal, ta ehk piilus jõe ääres padrikus ja tuli sealt
            kohe mulle järele, nii et ka teisel teel oleks ta mu kätte saand, ainult seal
            poleks Mullat olnd, ta poleks mu häält kuulnd.” (209)


Võrreldes Oru rahvaga esineb Mäel rohkem morfoloogilisi murdejooni. Kui vaadelda
Mäe ja Oru vanimaid tegelasi, siis Andrese kõnes on Pearust rohkem morfoloogilisi
murdejooni, eelkõige nud-partitsiibi vokaalikaolist vormi. Mäelt paistab sama tunnuse
rohke kasutamise poolest silma ka Tiina. Oru rahva seas on morfoloogilisi murdejooni
kõige rohkem Pearu ja Karla kõnes. Mäe ja Oru laste võrdlusest saab välja tuua, et Mäe
laste kõnes esineb morfoloogilisi erijooni enim Mäe lastel. Küll aga saab öelda, et
häälikulised murdejooned, millega tõuseb esile Oru pere, eelkõige Pearu, viitavad
rohkem konkreetsele paigale ja markeerivad seega enam päritolu kui morfoloogilised
murdejooned. Viimastest on näiteks nd-vormid järjest enam muutumas argijoonteks
(Hennoste 2000b: 71).



4.2.3. Noorte ja vanade vastandamine
Kõige enam murdelisi sõnu kasutavad teoses vanemad tegelased – Pearu ja Andres. Nad
vastanduvad noorematele tegelastele, kelle kõnest võib murdesõnu vähem leida, näiteks
Elli, Eedi ja Helene ei kasuta ühtki murdesõna. Juuli kõnest saab välja tuua kahe
murdelise sõna kasutamise: tõuramus ning klõhverdama. EKSS-i järgi tähendab tõuras
ʿtõbrast᾽ ning klõhverdama kujul lõhverdama tähenduseks on ʿlatrama, taga rääkima᾽.
Et nende tähendus paremini selguks, on toodud mõlema sõna puhul ka näitelaused (29–
30):


       (29) „Sina tõuramus niisuke!” (180)
       (30) „Pane sa tähele, tal on ka oma peres midagi soolas, mis see Tiina muidu meie
           Eedi juttu kohe läks Eedile klõhverdama.” (178)


Oti sõnavõttudest leidub vaid mõni üksik murdesõna, näiteks Järva-Madise
kihelkonnale omane komu tähenduses ʿkraam᾽. Võrreldes Andrese ja Pearuga kasutavad
Maret ja Sass vähem murdesõnu, kuid siiski esineb neid Mareti ja Sassi kõnes rohkem


                                                                                      37
kui nende lastel Ellil ja Oskaril. Elli ei kasuta ühtki murdesõna, Oskari puhul saab välja
tuua vaid sõna pedakas.


Tabelist 2 on näha, et morfoloogilisi erijooni on nii Mäe kui Oru laste kõnes vähem kui
vanematel tegelastel. Lastele vastanduvad selgemini Andres ja Pearu, kuid ka Maret ja
Karla. Vanade ja noorte vastandus ei ilmne kuigi selgelt fonoloogiliste joonte kaudu,
välja arvatud Karla ja Pearu vahel, mis selgub ka peatükis 4.2.2 välja toodud näidetes,
kus on võrreldud seda, kuidas Karla ja Pearu kasutavad sõnu hääl ja häälitsema. Karla
kasutab neid kujul heal ja healitsema, Pearu kõnes saavad nad arhailisema kuju – jeal ja
jealitsema. Muid selgelt välja tulevaid vastandusi fonoloogilisel tasandil on vähe. Oru
Pearu tõuseb esile kui tegelane, kelle kõnes on fonoloogilisi erijooni kõige rohkem,
eelkõige diftongistumisi. Andrese kõnes on häälikulisi erijooni tunduvalt vähem kui
Pearul, kuid enam kui noorematel tegelastel.



4.3. Murre kui vahend päritolu markeerimiseks

„Tõe ja õiguse” V osa murdejoonte analüüsi (vt 3.1.3) põhjal saab väita, et Tammsaare
on kasutanud palju seesugust sõnavara, mis on levinud üle Eesti, kuid siiski selgemini
tulevad esile läänelised murdejooned, enamasti on nendeks kesk- ja läänemurde alale
jäävad sõnad. Fonoloogiliste joonte vaatlusel tuleb rohkem välja keskmurdelisus, sellele
viitavad eelkõige diftongistumised. Sõnavara uurimisel selgus ka, et mitmedki sõnad on
iseloomulikud nii Tammsaare enda sünnikodule Järva-Madise kihelkonnale (nt
paristama, kupits, vistar) kui ka vanemate endisele elupaigale Suure-Jaani kihelkonnale
(nt parnama, hinkuma). Aga esines ka sõnu, mis olid laiemalt üle Eesti levinud. See
võib viidata sellele, et kui Tammsaare sünnikodust lahkus, puutus ta kokku teistsuguste
paikade ja kõnelemisviisidega, mida kasutas oma teose tegelaskõnes. Kuid ka loetud
kirjandusest võis ta inspiratsiooni saada.


Konkreetse piirkonnaga saaks ehk ainsana seostada Andrest ja Pearut, kelle kõnes oli ka
teistest enam murdesõnu. Andrese kõnes esines mitmeid küllaltki kitsa levikuga sõnu,
ent üldiselt olid need pigem läänelise levikuga, eelkõige lääne- ja keskmurdealale


                                                                                       38
jäävad sõnad. Oli ka otseselt Järva-Madise ja Suure-Jaani kihelkonnale omaseid sõnu, nt
paristama, parnama, orm.


Kuigi Pearu kõnes leidus mitmeid väga laia levikuga sõnu, nt vahmiil ja hinkuma ning
ka näiteks enamasti Eesti lõunaosale omaseid sõnu, siis oli ka tema kõnes läänelise
levikuga sõnu. Andresest rohkem oli Pearu kõnes Järva-Madise kihelkonnale
iseloomulikke sõnu, nt inkuma, sopsima, kupits, vistar, mistõttu tuleb keskmurdelisus
Pearu sõnavara vaadeldes veidi rohkem esile. Keskmurdele osutab ka Pearu kõnele
omased pikkade madalate vokaalide diftongistumine. Kuigi Karla kõnest saab välja tuua
vaid kolme murdesõna kasutuse, on neist näha, et need on pigem läänelise levikuga,
rohkem keskmurdealale jäävad sõnad.


Teiste tegelaste kõnes esineb murdesõnu vähe, seega ei saa kuigi selgelt viidata
konkreetsele piirkonnale, millele omaseid sõnu nad rohkem kasutavad. Indrek kasutab
näiteks sõnu, mis on omased küll kesk- ja läänemurdele, aga samas on ka sõnu, mis on
levinud rohkem Lõuna-Eestis, sh Tartus, kus Indrek koolis käis.




                                                                                    39
5. Romaanisarja „Tõde ja õigus” I ja V osa analüüsitulemuste
võrdlus

„Tõe ja õiguse” I ja V osa tegevus toimub Vargamäel, Mäel ja Orul. V osas on
võrreldes I osa tegelastega samaks jäänud Andres, Pearu, Indrek ja Maret, ent Maria
Mandri bakalaureusetöö tabelites (2013: 58–59) kattuvad viienda osaga võrreldes ainult
Andres, Pearu ja Indrek. Mandri bakalaureusetöös välja toodud tabelitest (2013: 58–59)
selgub, et „Tõe ja õiguse” I osas on nii fonoloogilisi kui morfoloogilisi murdejooni
tarvitusel olnud tunduvalt rohkem kui V osas. Põhjustena saab välja tuua näiteks selle,
et V osas on üheks kesksemaks tegelaseks Indrek, kelle kõne on küllaltki
kirjakeelelähedane, ning teistel tegelastel, kes kõnelevad rohkem murdes, on antud
vähem sõna kui I osas. Aga põhjus võib olla ka see, et I osas on Andres ja Krõõt alles
Vargamäele elama asunud, suheldakse tihedamalt naabritega, vaieldakse ja käiakse
kohtus, mistõttu on erinevaid murdejooni tegelaskõnes rohkem leida. V osas on suhtlus
vaid kahe pere ja nende tööliste vahel ning kahe vihamehe vahelisi vaidlusi pole.


5.1. Fonoloogilised jooned

Maria Mandri bakalaureusetöös olevast tabelist (2013: 58) on näha, et „Tõe ja õiguse” I
osas on fonoloogilistest murdejoontest kõige enam esinenud pika a diftongistumist ua-
ks ja pika ä diftongistumist ea-ks. Käesoleva töö tabelist 1 (vt ptk 3.1.1) on näha, et ka
„Tõe ja õiguse” V osas on samasugune nähtus enim esindatud. Teistest enim esinenud
murdejoontest kattuvad I ja V osa puhul veel muutused õõ > õe, ja > jä ning ära > ä᾽ä.
Kui I osas on muutust õõ > õe kasutatud vähem kui V osas, siis ja > jä puhul on
vastupidi. Ka nähtust, kus r kaob vokaalide vahelt (ära > ä᾽ä) on I osa tegelaskõnes
kasutatud tunduvalt enam.


Maria Mandri koostatud tabelist 1 (2013: 58) on näha, et „Tõe ja õiguse” I osas on
lisaks eespool mainitud fonoloogilistele joontele rohkem esinenud veel muutust siia >
seia; aed : aja, ajama > a᾽ama; aeg : a᾽a ning enam > änam. Neid viimaseid ei olnud
romaanisarja V osas aga kordagi kasutatud. Nagu käesoleva töö tabelist 1 on näha, siis




                                                                                       40
saab V osa enim kasutatavatest fonoloogilistest joontest välja tuua veel muutuse ks > s
ning assimileerumised sk > ss ja st > ss.


Maria Mandri koostatud tabelist 1 (2013: 58) on näha, et fonoloogilisi murdejooni on
enim Pearu kõnes. Seda saab täheldada ka „Tõe ja õiguse” V osa kohta tehtud tabelist 1,
kust tuleb välja, et V osas on häälikulisi murdejooni küll vähem esinenud kui I osas,
kuid siiski on Pearu teistest tegelastes rohkem fonoloogilisi erijooni kasutanud. Andrese
kõnes on aga V osas tunduvalt vähem häälikulisi erijooni kui I osas. Küllap seetõttu, et
Andres on saanud vähem sõna ning Pearuga silmast silma vestlusi ning vaidlusi V osas
ei ole. Indreku puhul paistab silma, et lapsepõlves on ta kasutanud rohkem fonoloogilisi
murdejooni kui V osas, kui ta vanema ja harituma inimesena koju naasis.



5.2. Morfoloogilised jooned

„Tõe ja õiguse” I (Mandri 2013: 59) ja V osa (vt ptk 3.1.2) morfoloogiliste erijoonte
esinemise kohta tehtud tabelite võrdlusest selgub, et mõlemas osas on tegelaskõnes
enim kasutatud nud-partitsiibi vokaalikaolist ja tunnusta varianti ning mõlemas osas on
seda nähtus esinenud kõige rohkem Andrese kõnes.


Nii I kui V osa peamiste morfoloogiliste erijoonte hulgas on veel a-line mitmuse
partitiiv, mida „Tõe ja õiguse” I osas on siiski pisut rohkem. Ülejäänud Maria Mandri
tabelis 2 (2013: 59) välja toodud põhilised murdejooned pole romaanisarja V osas kuigi
palju esinenud, näiteks sõna põle kasutus, mida V osas leidub vaid kahel korral, veel ka
lühem impersonaal tama-, dama-liitelistes verbides, samuti illatiivse vormi kiriku
kasutus, aga ka ei asemel ep tarvitus, mida V osas esineb vaid kord autoritekstis.
Käesoleva töö autori koostatud tabelist 2 on näha, et V osa enim esinenud
morfoloogiliste erijoonte hulgas on lisaks eespool mainitule veel id-lise mitmuse
partitiivi kasutus (nt krutskid). „Tõe ja õiguse” V osa ülejäänud murdejooni esines
teoses vaid ühel-kahel korral, mistõttu puuduvad need tabelist 2.




                                                                                      41
Nii Mandri tabelist 2 kui ka käesoleva töö autori tabelist 2 on näha, et kõige rohkem
morfoloogilisi erijooni esines Andrese kõnes. Selgelt tuleb välja, et kui Indrek kasutas
lapsepõlves mitmeidki morfoloogilisi murdepärasusi, nt nud-partitsiibi vokaalikaolist ja
tunnuseta varianti ja ka nt sõna põle, siis pärast linnas elamist ja hariduse omandamist
puuduvad romaanisarja V osas tema kõnest seesugused jooned täielikult.



5.3. Sõnavara

Võrreldes „Tõe ja õiguse” V osa kohta saadud sõnavara tulemusi (vt ptk 3.1.3) I osa
tulemustega (Mandri 2013: 31–32) on näha, et näiteks Andres kasutab I osas rohkem
murdesõnu kui V osas. Kuid välja saab tuua, et Andrese kasutatav murdeline sõnavara
jääb endiselt pigem Eesti läänealale, eelkõige lääne- ja keskmurde piirkonda. Mõlemas
osas on Andres kasutanud ka sõnu, mis on omased ka Järva-Madise kihelkonnale.


Nii I osa tulemustest (Mandri 2013: 32) kui ka V osa omast (vt ptk 3.1.3) selgub, et
Pearu sõnavarra kuuluvad mitmed küllaltki laia levikuga murdesõnad. Mõlemas osas
kasutab Pearu ka Järva-Madise kihelkonna keelekasutusele omaseid sõnu. Kuid
erinevalt I osast, on Pearu V osas tarvitanud mõnevõrra rohkem Eesti lõunaosale
omaseid sõnu.


„Tõe ja õiguse” V osa tegelaskõne analüüsi põhjal võib väita, et Tammsaare on
kasutanud enim kesk- ja läänemurdele omaseid erijooni, seda nii fonoloogiliste,
morfoloogiliste kui sõnavaraliste tunnuste puhul. Sama selgub ka Mandri tööst (2013:
36). Seega Tammsaare on „Tõe ja õiguse” V osa kirjutades säilitanud esimese osa
tegelaste puhul neile omase kõnelemisviisi ning uute tegelaste puhul osutanud nende
põhjaeestilisele päritolule.




                                                                                     42
5.4. Murdekasutuse eesmärgid

„Tõe ja õiguse” I osa murdekasutuse eesmärkidest kirjutab Mandri oma bakalaureusetöö
neljandas peatükis (2013: 38–48). Selgub, et murret on kasutatud peamiselt neljal
eesmärgil: realistlikkuse loomiseks, koomilisuse esiletoomiseks, sotsiaalse staatuse ning
hariduse markeerimiseks ning autobiograafilisuse edasi andmiseks. Ka „Tõe ja õiguse”
V osas on sarnased murdekasutuse eesmärgid.


Mõlemas osas saab peamise eesmärgina välja tuua realistlikkuse taotlust, mida on edasi
antud eelkõige talurahvale omase keelekasutuse esitamisega, sh vanasõnade,
fraseologismide, aga ka vulgarismide ja vandesõnade kasutamisega. Nii I osa (Mandri
2013: 40) kui ka V osa (vt ptk 4.2) analüüsist tuleb välja, et tegelaskõnes leidub
seesuguseid pejoratiive ja vulgarisme nagu raip, p…e, saadan. Mõlemas romaanisarja
osas on usutavuse ja talurahvale iseloomuliku keelekasutuse toetamiseks kasutatud ka
pühakirjaväljendeid, mida esineb Pearu kõnes.


Mandri töös (2013: 41) on ühe murdekasutuse eesmärgina välja toodud koomilisuse
taotlus, mida on loodud näiteks kohatu haritlaskeele kasutamisega, veidrate
hüüdnimedega (nt „lambasihver”). „Tõe ja õiguse” V osa puhul ei tõuse koomilisus
kuigipalju esile. Nagu peatükis 4.2.1 on kirjutatud, saab „Tõe ja õiguse” V osas välja
tuua vaid ühe koomilise keelekasutuse, kui Andres üritab kasutada haritlaskeelele
omaseid sõnu (nt kulduur).


Nii „Tõe ja õiguse” I (Mandri 2013: 42–43) kui ka V osa analüüsist (vt ptk 4.2.1)
selgub, et Tammsaare on murret kasutanud ühtlasi haritud ja harimata tegelaste
vastandamiseks. Kui „Tõe ja õiguse” V osas on haritud tegelaste esindajaks vaid Indrek,
siis romaanisarja I osas on neid rohkem, nt kirikuõpetaja, arst, köster, vallakirjutaja ning
rätsep Taar, kelle keelekasutus on küllaltki kirjakeelne ning see joon haritud inimeste ja
talurahva vahel on tugevamalt markeeritud.




                                                                                         43
Mandri (2013: 43–45) on oma analüüsis välja toonud ka autobiograafilisuse, mida I osas
on rohkem kui V. I osas avaldub autobiograafilisus nii keskmurde kasutamises,
tegelastes kui ka mingil määral sündmustes, näiteks Andrese ja Pearu vaenutsemises ja
kohtuskäimistes on Tammsaare inspiratsiooni saanud oma isa ja tema naabrimehe
vahelistest suhetest ja nende tegudest. Ka V osas on mingil määral autobiograafilisus
säilinud – tegevus toimub endiselt Vargamäel, kus on tegelasteks Andres ja Pearu. Ka
keelekasutuses on näha Tammsaare kodumurdele iseloomulikke jooni. Ent ka Karl
Mihkla (1938: 43) on oma artiklis öelnud, et III-V osas on tõsielulisi jooni võimalik
märgata vaid mõne üksiku tegelaskuju karakteristikas ning on lisanud, et viimase osa
raamistik on küll tõsieluline, ent otsida ei tasuks siiski tegelikkusest pärinevaid motiive
või tüüpe.




                                                                                        44
Kokkuvõte

Käesolevas töös anti ülevaade seni uuritud teoreetilisest materjalist ning A. H.
Tammsaare romaanisarja „Tõde ja õigus” V osas olevatest fonoloogilistest,
morfoloogilistest ning sõnavaralistest murdejoontest. Välja on toodud ka murdejoonte
peamised levikualad. Teooriaosas kirjeldati üldisi eesmärke, miks murret ilukirjanduses
kasutatakse, näiteks realismi edasi andmiseks, aga ka selleks, et välja tuua tegelaste
veidrusi, nende harimatust. Kuid murret kasutatakse sageli ka päritolu markeerimiseks.


Ülevaade on antud ka eesti kirjanduse keelekasutusest ja selgub, et kuigi eesti
kirjanduses on murret kasutatud juba ka 19. sajandil, on eesti kirjandusele siiski üldiselt
omane kirjakeelekesksus. Alles 1990. aastatest alates on allkeeli rohkem väärtustama
hakatud ning need on jõudnud üha enam ka kirjandusse. Lähemalt on kirjutatud ka
viisidest, missuguste vahenditega on võimalik luua ilukirjanduses illusiooni tegelikust
kõnest. Seda saab luua mitmesuguste suulise keele joonte toomisega kirjandusse.
Kirjeldatud on ka sotsiolingvistilise varieeruvuse analüüsi olemust, mida ka käesoleva
töö autor on silmas pidanud „Tõe ja õiguse” V osa murdejoonte analüüsimisel.


Ülevaade on antud Tammsaare kodumurdest – keskmurdest – ning välja on toodud
keskmurdele kõige iseloomulikumad tunnused. Olulisemateks erijoonteks on näiteks
pikkade madalate ja keskkõrgete vokaalide diftongistumine (nt mua, võeras),
assimilatsioonid (nt nällane), tugevaastmelised inessiivivormid (nt nurkkas) ja ka j-i
kadu madalate vokaalide vahelt (nt aama).


Kuna Tammsaare on pärit keskmurde tuumalalt, Järva-Madise kihelkonnast, võis
eeldada, et sealset murrakut on ka teoses enim kasutatud. Analüüsist selgub, et
tegelaskõnes on tõepoolest mitmeid nii Järva-Madise kui ka Suure-Jaani murrakule
omaseid tunnuseid ja sõnu, ent palju oli ka läänemurdealale iseloomulikku. Kuid samuti
on autor kasutanud mitmeid seesuguseid murdesõnu, mis on laialt levinud üle Eesti, aga
ka selliseid, mida VMS-i järgi ei esine lääne- ega keskmurdealal, nt rinu. See võib




                                                                                        45
viidata Tammsaare kokkupuudet teiste Eesti piirkondadega ja heale eesti murrete
tundmisele.


Levinumad murdejooned „Tõe ja õiguse” V osas on pikkade madalate vokaalide
diftongistumine, lühenenud nud-partitsiip, muutus ja > jä, aga ka id-lõpuline mitmuse
partitiiv. Iseloomulik on mitmete tunnuste varieerumine, enim varieerub nud-partitsiibi
kasutamine.


Murdekasutuseesmärkidest tõuseb kõige enam esile realistlikkuse taotlus – Tammsaare
annab edasi seda, kuidas talurahvas tol ajal kõneles. Seega kinnitust leidis Sumner Ivesi
väide (vt ptk 1.1), et paljud kirjanikud kasutavad kirjanduslikku murret just
realistlikkuse eesmärgil, soovides näidata, kuidas inimesed tegelikult kõnelevad.
Romaanis on murret kasutatud ka mitmete vastanduste loomiseks. Sotsiaalse staatuse
erinevus tuleb esile Indreku ja ülejäänud Vargamäe elanike võrdluses, kus Vargamäe
rahvas kõneleb talurahvale omasel moel, kuid Indrek peaaegu kirjakeelsena. Mäe ja Oru
rahva vastandus ilmneb kõige enam Andrese ja Pearu kõnet võrreldes – Pearu kõnes on
pikad madalad ja keskkõrged vokaalid diftongistunud, Andrese omas aga mitte.


„Tõe ja õiguse” I ja V osa võrdlusel selgub, et V osas on murdejoonte esinemist vähem
kui I, kuid mõlema romaani tegelaskõnes on Tammsaare siiski kasutanud peamiselt
kesk- ja läänemurdele omaseid jooni. Fonoloogilistest erijoontest on nii I kui V osas
enim esinenud pikkade madalate ja keskkõrgete vokaalide diftongistumist, mida on
kõige rohkem Pearu kõnes. Morfoloogilistest murdejoontest on mõlema romaani
tegelaskõnes levinum joon nud-partitsiibi vokaalikaoline ja tunnuseta vorm – seda on
nii romaanisarja I kui ka V osas enim Andrese kõnes. V osas on murdesõnade
esinemine vähenenud võrreldes I osaga, kuid üldiselt osutavad need sõnad ikkagi lääne-
ja keskmurdele. Mõlema romaanisarja puhul on Tammsaare Pearu kõnesse jätnud teda
iseloomustavad pühakirjaväljendid (nt Essuke, hallelooja). Murdekasutuse peamine
eesmärk nii I kui V osas on realistlikkuse edasiandmine ning selleks on Tammsaare
kasutanud tegelaskõnes talurahvale iseloomulikku keelt. V osas on murdekasutuse
eesmärkidena säilinud ka haritud ja harimata tegelaste vastandamine.


                                                                                      46
Kui seda teemat jätkata, oleks edaspidi võimalik uurida näiteks kogu romaanisarja
läbiva tegelase – Indreku – tegelaskõnet. Praegu on tehtud uurimus nii „Tõe ja õiguse” I
ja kui ka V osa tegelaskõne kohta, millest on selgunud, et „Tõe ja õiguse” I osas oli
Indreku kõnes veel mitmeid morfoloogilisi ja fonoloogilisi murdepärasusi, kuid V osas
on fonoloogilisi erijooni vähemaks jäänud ja morfoloogilisi erijooni ei esine üldse.
Huvitav oleks jälgida Indreku keelekasutust ka teistes „Tõe ja õiguse” osades.




                                                                                     47
Kirjandus

EMS 2004 = Eesti murrete sõnaraamat IV K-L 2004. Koost. Anu Haak, Evi Juhkam,
Ann Kask, Mari Must, Salme Nigol, Ellen Niit, Vilja Oja, Eevi Ross, Aldi Sepp, Aili
Univere, Helmi Viires. Tallinn: Eesti Keele Sihtasutus.

EKSS 2009 = Eesti keele seletav sõnaraamat 2009. Toim. Margit Langemets, Mai
Tiits, Tiia Valdre, Leidi Veskis, Ülle Viks, Piret Voll. Tallinn: Eesti Keele Sihtasutus;
http://www.eki.ee/dict/ekss/.

Hennoste, Tiit 2000a. Sissejuhatus suulisesse eesti keelde. – Oma Keel 1, 48–57.

Hennoste, Tiit 2000b. Eesti kirjanduse keelest modernismi, postmodernismi ja
postkolonialismi taustal. – Vikerkaar 7, 69–79.

Hennoste, Tiit 2000c. Sissejuhatus suulisesse eesti keelde. – Akadeemia 7, 1551–1582.

Hennoste, Tiit 2000d. Allkeeled. – Eesti keele allkeeled. Tartu ülikooli eesti keele
õppetooli toimetised 16. Tartu: Tartu Ülikool, 9–56.

Hennoste, Tiit 2002. Keelekasutuse uurimine. – Emakeele Seltsi aastaraamat 48. Toim.
M. Erelt. 217–218.

Hennoste, Tiit 2004. Kõneldud näidend ja suuline keel. – Teater. Muusika. Kino 5,
aastakäik 23, 39–44.

Hennoste, Tiit 2012. Elu ja kirjanduse piiril. Suhtlemine Oskar Lutsu „Kevades“ –
Looming 11, 1621–1631.

Ives, Sumner 1971. A Theory of Literary Dialect. – A various language. Eds. J. V.
Williamson & V. M. Burke (Eds.). New York: Holt, Rinehart & Winston, pp. 146–154.

Kadajane, Tiiu 1979. Kohamääruse esinemine A. H. Tammsaare "Tõe ja õiguse" V
osas. Kursusetöö;
http://www.murre.ut.ee/arhiiv/naita_pilt.php?materjal=kasikiri&materjal_id=S0374&sa
ri=S&formaat=A4. Vaadatud 19.05.2015.



                                                                                      48
Kask, Aili 1959. A. H. Tammsaare romaani "Tõde ja õigus" I osa keelest. Diplomitöö.
http://www.murre.ut.ee/arhiiv/naita_pilt.php?materjal=kasikiri&materjal_id=D0809&sa
ri=D&formaat=A4. Vaadatud 17.04.2105.

Keskimaa, Sari 2013. Murteenkäytön funktiot parisuhteen kuvauksessa Kalle Päätalon
Iijoki-sarjassa. – Virittäjä nro 4, 494–500.

Koivisto, Aino, Elise Nykänen 2013. Dialogi kaunokirjallisuudessa. Helsinki:
Suomalaisen Kirjallisuuden Seura.

Krapp, George Philip 1926. The Psychology of Dialect Writing.
http://www.unz.org/Pub/Bookman-1926jul-00522. Vaadatud 10.03.2015.

Mandri, Maria 2013. Murdekasutus A. H. Tammsaare romaanisarja “Tõde ja õigus” I
osa tegelaskõnes. Bakalaureusetöö;
http://dspace.utlib.ee/dspace/bitstream/handle/10062/30475/2013_Mandri_BA.pdf?sequ
ence=1. Vaadatud 10.03.2015.

Mihkla, Karl 1938. Tõsielulisi tüüpe ja motiive A. H. Tammsaare teoseis. – Eesti
Kirjandus nr 1, 33–44.

Must, Mari, Aili Univere 2002. Põhjaeesti keskmurre. Häälikulisi ja morfoloogilisi
peajooni. Tallinn: Eesti Keele Instituut.

Pajusalu jt = Pajusalu, Karl, Tiit Hennoste, Ellen Niit, Peeter Päll, Jüri Viikberg
2009. Eesti murded ja kohanimed. Teine, täiendatud trükk. Toim. Tiit Hennoste.
Tallinn: Eesti Keele Sihtasutus.

Pirrus, Helle 1979. Koha- ja ajamäärus A. H. Tammsaare romaani "Tõde ja õigus" V
osas. Kursusetöö;
http://www.murre.ut.ee/arhiiv/naita_pilt.php?materjal=kasikiri&materjal_id=S0372&sa
ri=S&formaat=A4&p=0. Vaadatud 19.05.2015.

Prikk, Kalju 1952. Murdesõnad Anton Hansen-Tammsaare romaani Tõde ja õigus I
köites. Seminaritöö;



                                                                                   49
http://www.murre.ut.ee/arhiiv/naita_pilt.php?materjal=kasikiri&materjal_id=L0046&sa
ri=L&formaat=. Vaadatud 19.05.2015.

Tammsaare, Anton Hansen 1983. Tõde ja õigus V. Kogutud teosed 10. köide. Tallinn:
Eesti Raamat.

Tammer, Harald 1978. A. H. Tammsaare juubeli eel. – Mälestusi A. H. Tammsaarest.
Koost. E. Teder. Tallinn: Eesti Raamat, 18–26.

Teder, Eerik 1977. Tammsaare radadel. Tallinn: Eesti Raamat.

Tiittula,   Liisa,   Pirkko   Nuolijärvi   2013.   Puheen   illuusio   suomenkielisessä
kaunokirjallisuudessa. Helsinki: Suomalaisen Kirjallisuuden Seura.

Tillemann, Erna 1933. A.H. Tammsaare lauseehitus. Seminaritöö;
http://www.murre.ut.ee/arhiiv/naita_pilt.php?materjal=kasikiri&materjal_id=S0054&sa
ri=S&formaat=&p=0. Vaadatud 19.05.2015.

Tillemann, Erna 1940. Mõni tähelepanek Tammsaare lause struktuurist ja
sõnastusstiilist üldse. – Varamu 3, 312–324.

Velsker, Mart 2012. Palanumäe lugu ja keele lugu. – Keel ja Kirjandus 4, 261–264.

VMS = Väike murdesõnastik. Toim. Valdek Pall. http://www.eki.ee/dict/vms/.

ÕS 2013 = Eesti õigekeelsussõnaraamat ÕS 2013. Toim. Maire Raadik. Koost. Tiiu
Erelt, Tiina Leemets, Sirje Mäearu, Maire Raadik. Tallinn: Eesti Keele Sihtasutus.
http://www.eki.ee/dict/qs/.




                                                                                    50
Dialectal use in the character speech of A. H. Tammsaare᾽s „Tõde
ja õigus” part V. Summary

The aim of this bachelor᾽s thesis is to research character speech in part V of Anton
Hansen Tammsaare᾽s novel series „Tõde ja õigus” („Truth and Justice”) to analyse the
kind of dialect occuring in the book, and to bring out the specific features of the dialect
being used. Author of this thesis would also like to find answers to the following
questions:


1) What are the purposes of dialectal use?
2) How does the dialectal use describe the character who is speaking in dialect?
3) How are speech and its typical features represented in literature?


In 2013 Maria Mandri defended her bachelor´s thesis with a theme „Dialectal use in the
character speech of A. H. Tammsaare’s „Tõde ja õigus” part I”. Author of the current
bachelor᾽s thesis also compares her results with the results of Maria Mandri᾽s.


In this bachelor᾽s thesis are used many books and articles which talk about dialectal use
and representation of speech in literature, also some articles about oral speech have been
used. The first, theoretical chapter is mostly leaning on Sumner Ives᾽ research essay
called „A Theory of Literary Dialect” (1971), but also on Liisa Tiittula᾽s and Pirkko
Nuolijärvi᾽s book „Puheen illuusio suomenkielisessä kaunokirjallisuudessa” (2013) and
Aino Koivisto᾽s and Elise Nykänen᾽s book „Dialogi kaunokirjallisuudessa” (2013). To
describe the features of oral speech, mostly Tiit Hennoste᾽s articles are used. The
analyse of dialectal features is based on Pajusalu᾽s et al book „Eesti murded ja
kohanimed” (2009) and the book of Must and Univere „Põhjaeesti keskmurre.
Häälikulisi ja morfoloogilisi peajooni” (2002).


This bachelor᾽s thesis consists of five chapters. The first chapter describes the main
goals of dialectal use in literature, for example to express realism or to bring out
different strangenesses and uneducatedness of characters. Dialect is often used to show



                                                                                        51
the origin of characters. The first chapter also contains a short review about the use of
language in Estonian literature, it appears that Estonian literature has been mostly
centered on standard language. It wasn’t until the 1990’s that people have started to
value sublanguages once again, and the sublanguages have now been used more and
more in literature as well. Author has also taken a closer look at different tools that can
be used to make it possible to create an illusion out of an actual speech. It can be created
by bringing many different features of oral speech into the literature. Author of this
thesis has also described what is the analysis of sociolinguistic variability that she has
kept in mind while analysing the dialectal features used in „Tõde ja õigus” part V.


The second chapter gives an overview of Tammsaare’s homeplace dialect – the central
dialect (est keskmurre) and its most specific features. The most important differences
are the diphthongization of long open and middle-high vocals (nt mua, võeras),
assimilations (nt nällane), and also the dissapearance of letter j between the low vocals
(nt aama).


The third chapter focuses on the phonological, morphological and lexical features of the
dialect that were used in „Tõde ja õigus” part V. The most used phonological feature
was diphthongization of long open and close-middle vowels and the morphological
feature was the nd-participle instead of nud-participle. Tammsaare used mostly words
that were common in western (est läänemurre) or in central Estonian dialect. The
variation of different dialectal features is also very typical to „Tõde ja õigus”, most
commonly varies the use of nud-participle.


The fourth chapter of this thesis finds that what stands out the most from the goals of
using dialect is the aim to realism – to show how the peasantry spoke back then. Dialect
is also used to create contrasts between characters and to bring out the differences
between social statuses. The social status is brought out very nicely with the comparison
of Indrek and the rest of the people living in Vargamäe. The people in Vargamäe speak
like regular peasants, while Indrek is the only character who nearly always speaks
accordingly to the rules of standard language. The difference between the residents of


                                                                                         52
Mäe and Oru appears most clearly when comparing the speech of Andres and Pearu – in
Pearu᾽s speech the long open and close-middle vowels are diphthongizationed, but not
in Andres᾽ speech.


The fifth chapter compares parts I and V of „Tõde ja õigus”. There appears to be less
dialectal features in part V compared to part I, however, Tammsaare has stayed mainly
loyal to the specific features of western and central Estonian dialects in both novels. The
most used phonological feature in both novels is diphthongization of long open and
close-middle voweles, which appears mostly in the speech of Pearu. The most used
morphological feature was the nd-participle instead of nud-participle, which appears
mostly in the speech of Andres in both part I and V. The main purpose of using dialect
in part I and part V is to emphasize realism and to do that, Tammsaare has used the
language that is common to peasantry in the speech of the characters. In both parts the
purpose to use the dialect in character speech is to bring out the differences between
educated and uneducated characters.


To continue this research it would be possible to observe the speech of one of the main
characters, Indrek. At this point there are two researches with the focus on character
speech in „Tõde ja õigus”. Both of these researches have found that Indrek used many
more morphological and phonological features of dialect in part I, but part V has lost
some of the phonological features while morphological ones have dissapeared
completely. Therefore it would be interesting to study Indrek᾽s speech in other parts of
„Tõde ja õigus” as well.




                                                                                        53
   Lihtlitsents lõputöö reprodutseerimiseks ja lõputöö üldsusele kättesaadavaks
tegemiseks




Mina, Janika Ojamäe (sünnikuupäev: 17.02.1993)


1. annan Tartu Ülikoolile tasuta loa (lihtlitsentsi) enda loodud teose
“Murdekasutus A. H. Tammsaare romaanisarja „Tõde ja õigus“ V osa tegelaskõnes“,
mille juhendaja on lektor Eva Velsker,


1.1.reprodutseerimiseks säilitamise ja üldsusele kättesaadavaks tegemise eesmärgil,
    sealhulgas digitaalarhiivi DSpace-is lisamise eesmärgil kuni autoriõiguse kehtivuse
    tähtaja lõppemiseni;
1.2.üldsusele kättesaadavaks tegemiseks Tartu Ülikooli veebikeskkonna kaudu,
    sealhulgas digitaalarhiivi DSpace´i kaudu kuni autoriõiguse kehtivuse tähtaja
    lõppemiseni.

2. olen teadlik, et punktis 1 nimetatud õigused jäävad alles ka autorile.

3. kinnitan, et lihtlitsentsi andmisega ei rikuta teiste isikute intellektuaalomandi ega
   isikuandmete kaitse seadusest tulenevaid õigusi.




Tartus, 25.05.2015




                                                                                     54
